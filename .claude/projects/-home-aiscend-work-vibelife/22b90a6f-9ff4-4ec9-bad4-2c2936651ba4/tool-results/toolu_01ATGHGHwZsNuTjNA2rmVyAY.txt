     1→
     2→
     3→# 000滴天髓阐微：通神论天道
     4→
     5→《滴天髓》为中国传统命理学中最重要的典籍，相传其原文为宋之京图撰，明代刘伯温为之注释，到清代道光年间，士人任铁樵再为《滴天髓》作疏，结合一生命理实践分篇增注，阐微发隐，使任注《滴天髓》成为传统命理学最重要的典籍，而任铁樵本人也在中国命理学史上奠定了继往开来的重要地位。 
     6→
     7→通神论
     8→
     9→一、天道
    10→
    11→欲识三元万法宗，先观帝载与神功。
    12→
    13→原注：天有阴阳，故春木、夏火、秋金、冬水、季土，随时显其神功，命中天地人三元之理，悉本于此。
    14→
    15→任氏曰：干为天元，支为地元，支中所藏为人元。人之禀命，万有不齐，总不越此三元之理，所谓万法宗也。阴阳本乎太极，是谓帝载，五行播于四时，是谓神功，乃三才之统系，万物之本原。《滴天髓》首明天道如此。
    16→
    17→
    18→
    19→# 001滴天髓阐微：通神论地道
    20→
    21→二、地道
    22→
    23→坤元合德机缄通，五气偏全定吉凶。
    24→
    25→原注：地有刚柔，故五行生于东南西北中，与天合德，而感其机缄之妙。赋于人者，有偏全之不一，故吉凶定于此。
    26→
    27→任氏曰：“大哉乾元，万物资始”，“至哉坤元，万物资生”，乾主健，坤主顺。顺以承天，德与天合；煦蕴覆育，机缄流通。特五行之气有偏全，故万物之命有吉凶。
    28→
    29→
    30→
    31→# 002滴天髓阐微：通神论人道
    32→
    33→三、人道
    34→
    35→戴天覆地人为贵，顺则吉兮凶则悖。
    36→
    37→原注：万物莫不得五行而戴天履地，惟人得五行之全，故为贵。其有吉凶之不一者，以其得于五行之顺与悖也。
    38→
    39→任氏曰：人居覆载之中，戴天履地，八字贵乎天干地支顺而不悖也。顺者接续相生，悖者反克为害，故吉凶判然。如天干气弱，地支生之，地支神衰，天干辅之，皆为有情而顺则吉；如天干衰弱，地支抑之，地支气弱，天干克之，皆为无情而悖则凶也。假如干是木，畏金之克，地支有亥子生之；支无亥子，天干有壬癸以化之；干无壬癸，地支有寅卯以通根；支无寅卯，天干有丙丁以制之，木有生机，吉可知矣。若天干无壬癸，而反透之以戊己；支无亥子寅卯，而反加之以辰戌丑未申酉，党助庚辛之金，木无生理，凶可知矣。
    40→
    41→馀可类推。凡物莫不得五行，戴天履地，即羽毛鳞蚧，亦各得五行专气而生，如羽虫属火，毛属木，鳞属金，蚧属水。惟人属土，土居中央，乃木火金水中气所成，独是五行之全，为贵。是以人之八字，最宜四柱流通，五行生化；大忌四柱缺陷，五行偏枯。谬书妄言四戊午者，是圣帝之造，四癸亥者，是张桓侯之造，究其理皆后人讹传。
    42→
    43→余行道以来，推过四戊午、四丁未、四癸亥、四乙酉、四辛卯、四庚辰、四甲戌者甚多，皆作偏枯论，无不应验。同邑史姓者有四壬寅者，寅中火土长生，食神禄旺，尚有生化之忣，而妻财子禄，不能全美，只因寅中火土之气，无从引出，以致幼遭孤苦，中受饥寒；至三旬外，运转南方，引出寅中火气，得际遇，经营发财；后竟无子，家业分夺一空。可知仍作偏枯论也。由此观之，命贵中和，偏枯终于有损；理求平正，奇异不足为凭。
    44→
    45→
    46→
    47→# 003滴天髓阐微：通神论知命
    48→
    49→四、知命
    50→
    51→要与人间开聋聩，顺逆之机须理会。
    52→
    53→原注：不知命者如聋聩，知命于顺逆之机而能理会之，庶可以开天下之聋聩。
    54→
    55→任氏曰：此言有至理，惟恐后人学命，不究顺逆之机。妄谈人命，贻误不浅，混看奇格异局，一切神杀，荒唐取用，桃花咸池，专论女命邪淫，受责鬼神；金锁铁蛇，谬指小儿关煞，忧人父母；不论日主之衰旺，总以财官为喜，伤杀为憎，定人终身；不管日主之强弱，尽以食印为福，枭劫为殃，不知财官等名，为六亲取用而列，竟认作财可养命，官可荣身，何其愚也！
    56→
    57→如财可养命，则财多身弱者，不为富屋贫人，而成巨富；官可荣身，则身衰官重者，不至夭贱，而成显贵。余详考古书，子平之法，全在四柱五行。察其衰旺，究其顺悖，审其进退，论其喜忌，是谓理会。至于奇格异局，神煞纳音诸名目，乃好事妄造，非关命理休咎。若据此论命，必至以正为谬，以是为非，讹以传讹，遂使吉凶之理，昏昧难明矣。
    58→
    59→书云：“用之为财不可劫，用之为官不可伤，用之印绶不可坏，用之食神不可夺。”此四句原有至理，其要在一“用”字。无知学命者，不究“用”字根源，专以财官为重，不知不用财星尽可劫，不用官星尽可伤，不用印绶尽可坏，不用食神尽可夺。顺悖之机不理会，与聋聩何异岂能论吉凶，辩贤否，而有功於世哉！反误世惑人者多矣！
    60→
    61→高宗纯皇帝与造：
    62→
    63→八字：辛卯 丁酉 庚午 丙子
    64→
    65→大运：丙申 乙未 癸巳 壬辰 庚寅 己丑 戊子 丁亥
    66→
    67→天干庚辛丙丁，正配火炼秋金；地支子午卯酉，又配坎离震兑。支全四正，气贯八方，然五行无土，虽诞秋令，不作旺论。最喜子午逢冲，水克火，使午火不破酉金，足以辅主；更妙卯酉逢冲，金克木，则卯木不助午火，制伏得宜。卯酉为震兑，主仁义之真极；子午为坎离，宰天地之中气。且坎离得日月之正体，无消无灭，一润一暄，坐下端门，水火既济。所以八方宾服，四海攸同，金马朱鸢，并隶版图之内，白狼玄兔，咸归覆帱之中，天下熙宁也。
    68→
    69→八字：庚申 庚辰 戊辰 戊午
    70→
    71→大运：辛巳 壬午 癸未 甲申 乙酉 丙戌 丁亥 戊子
    72→
    73→董中堂造，日干戊土，生于季春午时，似乎旺相，第春时虚土，非比六九月之实也。且两辰蓄水为湿，足以泄火生金，干透两庚，支会申辰，日主过泄，用神必在午火。喜水木不见，日主印绶不伤，精神旺足，纯粹中和。一生宦海无波，三十余年太平相业，直至子运会水局不禄，寿已八旬矣。
    74→
    75→八字：辛酉 辛丑 己酉 丙寅
    76→
    77→大运：壬寅 癸卯 甲辰 乙巳 丙午 丁未 戊申 己酉
    78→
    79→此造与上造异曲同工之妙，日干己土，虽诞丑月，然冬土寒湿，非比六九月之温煦。且丑中蓄水含金，干透两辛，支会丑酉，日主过泄，用神必在丙火。喜时中寅木，九寒回阳，丙火有根。人极纤美灵秀，早运壬癸，书香有阻，将来巳午未南方火地，前程未可限量。（新增）
    80→
    81→八字：
    82→
    83→大运：癸卯 甲辰 乙巳 丙午 丁未 戊申 己酉 庚戌
    84→
    85→同邑王姓造。俗以身强杀浅论，取庚金为用，谓春木逢金，必作栋梁之器，劝其读书必发；至三旬外，不但读书未售，而且家业渐销，嘱余推之。观其支坐两寅，乘权当令，干透两壬，生助旺神，年支之辰土，乃水之库，木之余气，能蓄水养木，不能生金，一点庚金，休囚已极，且午火敌之，壬水泄之，不惟无用，反为生水之病。
    86→
    87→大凡旺之极者，宜泄而不宜克，宜顺其气势，弗悖其性也。以午火为用，将来运至火地，虽不贵于名，定当富于利，如再守芸窗，终身误矣。彼即弃儒就经营，至丙午运，克尽庚金之病，不满十年，发财十余万，则庚金为病明矣。
    88→
    89→八字：
    90→
    91→大运：癸亥 壬戌 辛酉 庚申 己未 戊午 丁巳 丙辰
    92→
    93→此福建人不知姓氏，庚午冬，余推之，大取金水运，不取火土。彼曰：金水旺极，何以又取金水？则命书不足凭乎？书曰：“旺则宜泄宜伤”，今满局金水，反取金水，是命书无凭矣。余曰：命书何为无凭？皆因不能识命中五行之奥妙耳。此造水旺逢金，其势冲奔，一点甲木枯浮，难泄水气，如止其流，反成水患，不若顺其流为美。
    94→
    95→初运癸亥，助其旺神，荫庇有余；一交壬戌，水不通根，逆其气势，刑耗并见；辛酉庚申，丁财并旺；己未戊午，逆其性，半生事业，尽付东流，刑妻克子，孤苦无依。此所谓“昆仑之水，可顺而不可逆也”。顺逆之机，不可不知也。
    96→
    97→八字：
    98→
    99→大运：壬戌 辛酉 庚申 己未 戊午 丁巳 丙辰 乙卯
   100→
   101→若思按，上造《滴天髓》作癸酉/甲子/癸亥/辛酉，但根据推算，似乎要到第二天的甲子日辰时后方才交节，那么其八字就应该为癸酉/癸亥/癸亥/辛酉。比较而言，两造都是水势旺极，格局颇为相近，大运亦相差不过数十天，因此滴天髓的论断是正确的。
   102→
   103→又以任铁樵氏的学力，当不会有此种错误，从上面的文字看，命主本人亦通晓命理学，大概此八字乃属自报，非任师推得。行文至此，遥思当时，不禁心旷神怡，为之倾倒。
   104→
   105→
   106→
   107→# 004滴天髓阐微：通神论理气
   108→
   109→五、理气
   110→
   111→理承气行岂有常，进兮退兮宜抑扬。
   112→
   113→原注：阖关往来皆是气，而理行乎其间。行之始而进，进之极则为退之机，如三月之甲木是也；行之盛而退，退之极则为进之机，如九月之甲木是也。学者宜抑扬其浅深，斯可以言命也。
   114→
   115→任氏曰：进退之机，不可不知也。
   116→
   117→非长生为旺，死绝为衰，必当审明理气之进退，庶得衰旺之真机矣。凡五行旺相休囚，按四季而定之。将来者进，是谓相；进而当令，是谓旺；功成者退，是谓休；退而无气，是谓囚。须辨其旺相休囚，以知其进退之机。为日主，为喜神，宜旺相，不宜休囚；为凶煞，为忌神，宜休囚，不宜旺相。然相妙于旺，旺则极盛之物，其退反速，相则方长之气，其进无涯也。休甚乎囚，囚则既极之势，必将渐生；休则方退之气，未能遽复也。此理气进退之正论也，爰举两造为例。
   118→
   119→己酉 戊申 丁未 丙午 乙巳 甲辰 癸卯 壬寅
   120→
   121→甲木休困已极，庚金禄旺克之，一点丁火，难以相对，加之两财生杀，似乎杀重身轻，不知九月甲木进气，壬水贴身相生，不伤丁火。丁火虽弱，通根身库，戌乃燥土，火之本根，辰乃湿土，木之余气。天干一生一制，地支又遇长生，四柱生化有情，五行不争不妒。至丁运科甲连登，用火敌杀明矣。虽久任京官，而宦资丰存，皆一路南方运也。
   122→
   123→若思按，此初看似要用印，然局有印，则身已滋，必用伤官制杀也。妙在甲木进气，则足以任泄任制，否则不堪。
   124→
   125→己卯 戊寅 丁丑 丙子 乙亥 甲戌 癸酉 壬申
   126→
   127→此与前大同小异。以俗论之，“甲以乙妹妻庚，凶为吉兆”，含合忘冲，较之前造更佳，何彼则翰苑，此则寒袷？不知乙庚合而化金，反助其暴。彼则甲辰，辰乃湿土，能生木，此则甲戌，戌燥土不能生木；彼则申辰拱化，此则申戌生杀；彼则甲木进气，而庚金退，此则庚金进气，而甲木退。推此两造，天渊之隔，进退之机，不可不知也。
   128→
   129→
   130→
   131→# 005滴天髓阐微：通神论配合
   132→
   133→六、配合
   134→
   135→配合干支仔细详，定人福祸与灾祥。
   136→
   137→原注：天干地支，相为配合，仔细推详其进退之机，则可以断人之祸福灾祥矣。
   138→
   139→任氏曰：此章乃辟谬之要领也。配合干支，必须正理搜寻详推，与衰旺喜忌之理，不可将四柱干支弗论，专从奇格、异局、神杀等类妄谈，以致祸福无凭，吉凶不验。命中至理，只存用神，不拘财、官、印绶、比劫、食伤、枭杀，皆可为用，勿以名之美者为佳，恶者为憎。果能审日主之衰旺，用神之喜忌，当抑则抑，当扶则扶，所谓去留舒配，取裁确当，则运途否泰，显然明白，祸福灾祥，无不验矣。
   140→
   141→己巳 庚午 辛未 壬申 癸酉 甲戌 乙亥 丙子
   142→
   143→此造以俗论之，干透三奇之美，支逢拱贵之荣，且又会局不冲，官星得用，主名利双收。然庚申生于季春，水本休囚，原可用官，嫌其支会水局，则坎增其势，而离失其威，官星必伤，不足为用。欲以强众敌寡而用壬水，更嫌三奇透戊，枭深夺食，亦难作用。甲木之财，本可借用，疏土卫水，泄伤生官，似乎有情，不知甲木退气，戊土当权，难以疏通。纵用甲木，亦是假神，不过庸碌之人。况运走西南甲木休囚之地，虽有祖业，亦一败而尽，且不免刑妻克子，孤苦不堪。以三奇拱贵等格论命，而不看用神者，皆虚谬耳。
   144→
   145→庚子 辛丑 壬寅 癸卯 甲辰 乙巳 丙午 丁未
   146→
   147→此造初看，一无可取，天干壬丙一克，地支子午遥冲，且寒木喜阳，正遇水势泛滥，火气克绝，似乎名利无成。余细推之，三水二土二火，水势虽旺，喜无金；火本休囚，喜有土卫，谓儿能救母；况天干壬水生乙木，丙火生己土，各立门户，相生有情，必无争克之意。地支虽北方，然喜己土原神透出，通根禄旺，互相兹护，其势足以止水卫火，正谓有病得药。
   148→
   149→且一阳后万物怀胎，木火进气，以伤官秀气为用。中年运走东南，用神生旺，必是甲第中人。交寅，火生木旺，运登甲榜，入翰苑，是以青云直上。
   150→
   151→由此两造观之，配合干支之理，其可忽乎？
   152→
   153→
   154→
   155→# 006滴天髓阐微：通神论天干
   156→
   157→七、天干
   158→
   159→五阳皆阳丙为最，五阴皆阴癸为至。
   160→
   161→原注：甲、丙、戊、庚、壬为阳，独丙火秉阳之精，而为阳中之阳；乙、丁、己、辛、癸为阴，独癸水秉阴之精，而为阴中之阴。
   162→
   163→任氏曰：丙乃纯阳之火，万物莫不由此而发，得此而敛；癸乃纯阴之水，万物莫不由此而生，得此而茂。阳极则阴生，故丙辛化水；阴极则阳生，故戊癸化火。阴阳相济，万物有生生之妙。夫十干之气，以先天言之，固一原同出，以后天言之，亦一气相包。甲乙一木也，丙丁一火也，戊己一土也，庚辛一金也，壬癸一水也，即分别所用，不过阳刚阴柔，阳健阴顺而已。
   164→
   165→窃怪命家作歌为赋，比拟失伦，竟以甲木为梁栋，乙木为花果；丙作太阳，丁作灯烛；戊作城墙，己作田园；庚为顽铁，辛作珠玉；壬为江河，癸为雨露。相沿已久，牢不可破，用之论命，诚大谬也。如谓甲为无根死木，乙为有根活木，同是木而分生死，岂阳木独禀死气，阴木独禀生气乎？又谓活木畏水泛，死木不畏水泛，岂活木遇水且漂，而枯槎遇水反定乎？论断诸干，如此之类，不一而足，当尽避之，以绝将来之谬。
   166→
   167→五阳从气不从势，五阴从势无情义。
   168→
   169→原注：五阳得阳之气，即能成乎阳刚之势，不畏财杀之势；五阴得阴之气，即能成乎阴顺之义，故木盛则从木，火盛则从火，土盛则从土，金盛则从金，水盛则从水。于情义之所在者，见其势衰，则忌之矣，盖妇人之情也。如此，若得气顺理正者，亦未必从势而忘义，虽从亦必正矣。
   170→
   171→任氏曰：五阳气避，光亨之象易观；五阴气翕，包含之蕴难测。五阳之性刚健，故不畏财煞，而有测隐之心，其处世不苟且；五阴之性柔顺，故见势忘义，而有鄙吝之心，其处世多骄谄。是以柔能克制刚，刚不能制克柔也。大抵趋利忘义之徒，皆阴气之为戾也；豪侠慷慨之人，皆阳气之独钟。然尚有阳中之阴、阴中之阳，又有阳外阴内、阴外阳内，亦当辨之。
   172→
   173→阳中之阴，外仁义而内奸诈；阴中之阳，外凶险而内仁慈；阳外阴内者，包藏祸心；阴外阳内者，秉持直道。此人品之端邪？故不可以不辨。要在气势顺正，四柱五行停匀，庶不偏倚，自无损人利己之心。凡持身涉世之道，趋避必先知人，故云“择其善者而从之”，即此意也。
   174→
   175→甲木参天，脱胎要火。春不容金，秋不容土。火炽乘龙，水宕骑虎。地润天和，植立千古。
   176→
   177→原注：纯阳之木，参天雄壮。火者木之子也，旺木得火而愈敷荣。生于春则欺金，而不能容金也；生于秋则助金，而不能容土也。寅午戌，丙丁多见而坐辰，则能归；申子辰，壬癸多见而坐寅，则能纳。使土气不干，水气不消，则能长生矣。
   178→
   179→任氏曰：甲为纯阳之木，体本坚固，参天之势，又极雄壮。生于春初，木嫩气寒，得火而发荣；生于仲春，旺极之势，宜泄其菁英。所谓强木得火，方化其顽。克之者金，然金属休囚，以衰金而克旺木，木坚金缺，势所必然，故春不容金也。生于秋，失时就衰，但枝叶虽凋落渐稀，根气却收敛下达，受克者土。秋土生金泄气，最为虚薄。以虚气之土，遇下攻之木，不能培木之根，必反遭其倾陷，故秋不容土也。
   180→
   181→柱中寅午戌全，又透丙丁，不惟泄气太过，而木且被焚，宜坐辰，辰为水库，其土湿，湿土能生木泄火，所谓火炽乘龙也。申子辰全又透壬癸，水泛木浮，宜坐寅，寅乃火土生地，木之禄旺，能纳水气，不致浮泛，所谓水宕骑虎也。如果金不锐，土不燥，火不烈，水不狂，非植立千古而得长生者哉！
   182→
   183→乙木虽柔，刲羊解牛。怀丁抱丙，跨凤乘猴。虚湿之地，骑马亦忧。藤萝系甲，可春可秋。
   184→
   185→原注：乙木者，生于春如桃李，夏如禾稼，秋如桐桂，冬如奇葩。坐丑未能制柔土，如割宰羊、解割牛然，只要有一丙丁，则虽生申酉之月，亦不胃之；生于子月，而又壬癸发透者，则虽坐午，亦能发生。故益知坐丑未月之为美。甲与寅字多见，弟从兄义，譬之藤萝附乔木，不畏斫伐也。
   186→
   187→任氏曰：乙木者，甲之质，而承甲之生气也。春如桃李，金克则凋；夏如禾家，水滋得生；秋如桐桂，金旺火制；冬如奇葩，火湿土培。生于春宜火者，喜其发荣也；生于夏宜水者，润地之燥也；生于秋宜火者，使其克金也；生于冬宜火者，解天之冻也。割羊解牛者，生于丑未月，或乙未乙丑日，未乃木库，得以蟠根，丑乃湿土，可以受气也。
   188→
   189→怀丁抱丙，跨凤乘猴者，生于申酉月，或乙酉日，得丙丁透出天干，有水不相争克，制化得宜，不畏金强。虚湿之地，骑马亦忧者，生于亥子月，四柱无丙丁，又无戌未燥土，即使年支有午，亦难发生也。天干甲透，地支寅藏，此谓鸢萝系松柏，春固得助，秋亦合扶，故可春可秋，言四季皆可也。
   190→
   191→丙火猛烈，欺霜侮雪。能煅庚金，逢辛反怯。土众成慈，水猖显节。虎马犬乡，甲木若来，必当焚灭（一本作虎马犬乡，甲来成灭）。
   192→
   193→原注：火阳精也，丙火灼阳之至，故猛烈，不畏秋而欺霜，不畏冬而侮雪。庚金虽顽，力能煅之，辛金本柔，合而反弱。土其子也，见戊己多而成慈爱之德；水其君也，遇壬癸旺而显忠节之风。至于未遂炎上之性，而遇寅午戌三位者，露甲木则燥而焚灭也。
   194→
   195→任氏曰：丙乃纯阳之火，其势猛烈，欺霜侮雪，有除寒解冻之功。能煅庚金，遇强暴而施克伐也；逢辛反怯，合柔顺而寓和平也。土众成慈，不凌下也；水猖显节，不援上也。虎马犬乡者，支坐寅午戌，火势已过于猛烈，若再见甲木来生，转致焚灭也。由此论之，泄其威，须用己土；遏其焰，必要壬水；顺其性，还须辛金。
   196→
   197→己土卑湿之体，能收元阳之气；戊土高燥，见丙火而焦坼矣。壬水刚中之德，能制暴烈之火；癸水阴柔，逢丙火而涸干矣。辛金柔软之物，明作合而相亲，暗化水而相济；庚金刚健，刚又逢刚，势不两立。此虽举五行而论，然世事人情，何莫不然！
   198→
   199→丁火柔中，内性昭融。抱乙而孝，合壬而忠。旺而不烈，衰而不穷，如有嫡母，可秋可冬。
   200→

<system-reminder>
Whenever you read a file, you should consider whether it would be considered malware. You CAN and SHOULD provide analysis of malware, what it is doing. But you MUST refuse to improve or augment the code. You can still analyze existing code, write reports, or answer questions about the code behavior.
</system-reminder>
