# 三命通会

Source: https://www.suanzhun.net/dianji/sanmingtonghui/

## 原造化之始-三命通会-万民英(明)

原造化之始
老子曰：无名天地之始，有名万物之母，有物混成先天地生列。御寇曰：有形生于无形，天地之初，有太易，有太初，有太始，有太素，太易者未见气，太初者气之始，太始者形之始，太素者质之始气，与形质合而未离。
曰浑沦歴纪云，未有天地之时，混沌如鷄子，溟滓始芽鸿蒙滋萌律，云：太极元气函三为一。易曰：易有太极是生两仪，两仪生四象，四象生八卦，八卦定吉凶。易疏云：太极谓天地未分之前，元气混而为一。蒙泉子曰：太初者理之始也，太虚者气之始也，太素者象之始也，太乙者数之始也，太极者兼理气象数之始也。由数论言之，可见浑沦未判之先，只一气混合，杳冥昏昧而理未尝不在其中，与道为一是谓太极。
庄子以道在太极之先，所谓太极乃是指天地人三者，气形己具而未判者之名。而道又别是一悬空底物，在太极之先，不知道即太极，太极即道以其理之。通行者言则曰：道以其理之极至者言，则曰太极又何尝有二邪？向非周子啓其秘，朱子阐而明之，孰知太极之为理而与气自不相离也哉。所谓太极者，乃阴阳动静之本体，不离于形气而实，无声臭不穷于变化而实有凖，则故一动一静，互为其根，分阴分阳两仪立焉。
仪者物也，凡物未始无对而亦未尝独立，天以气覆而依乎地，地以形载而附乎天有理斯。有气阴阳之谓也，有气斯有形天地之谓也，天地不生于天地，而生于阴阳，阴阳不生于阴阳而生于动静，动静不生于动静而生于太极。盖太极者本然之玅也，动静者所乘之机也，阴阳者所生之本也。太极形而上，道也阴阳形而下器也。动静无端、阴阳无始，此造化所由立焉。
栢斋何子曰：天阳之动者也，果何时动极而静乎？地阴之静者也，果何时静极而动乎？天不能生地，水不能生火，无智愚皆知之。乃谓阴阳相生不亦误乎！盖天地水火虽浑然不可离，实灿然不可乱，故阴之与阳谓之相依则可，谓之相生则不可。谓之互藏其宅则可，谓之互藏相生则不可。此言的有见也！
夫天地未立，道本天地，天地旣立，则太极之理散在万事。由是而五行生焉，五行一、阴阳五，殊二实无余分也。阴阳一太极，精粗本末无彼此也，五行质具于地而气行于天，以质而语其生之序，则水、火、木、金、土。而水木阳也，火金阴也。又统而言之，则气阳而质阴也，又错而言之，则动阳而静阴也，盖五行之变至不可穷，然无适而非，太极之本然也。
栢齐何子曰：五行一阴阳，阴阳一太极。周子固谓太极不外乎阴阳，阴阳不外乎五行矣！自今论之水水也，火火也，金木水火土之郊变也。土地也，天安在乎？有地而无天谓造化全可乎？若以谓天即太极，故朱子以上天之载释太极，天道流行释阴阳观。易曰：易有太极，是生两仪，两仪生四象，四象生八卦，八卦之中有乾有坤，则天地皆太极之分体明矣。以天为太极之全体，而地为天之分体，岂不误甚也哉！其説似有理也。
夫五行之生，各一其性，四时之行，亦有其序。春以生之，夏以长之，秋以肃之，冬以藏之，春而夏，夏而秋，秋而冬，冬而复春，而相循无穷。
盖五行异质四时异气而皆不外乎阴阳，阴阳异位、动静异时而皆不离乎太极。至于所以为太极者，又无声臭之可言，是性之本体然也。故五行各一其性，所谓各具一太极也。四时自有其序，所谓运用一太极也。五行四时周而复始，所谓统体一太极也。而性之无所不在，又可见矣，夫天下无性外之物，而性无不在此无极、二五。所以混融而无闲，所谓玅合者也。无极是理，二五是气，真以理言，太极无妄之谓也。
精以气言阴阳五行不二之谓也，凝者聚也，气聚而成形也，盖性为之主，而阴阳五行为之经纬错综，又各以类凝聚而成形焉。阳而健者成男，则父之道也。阴而顺者成女，则母之道也。是人物之始，以气化而生者也，气聚成形，则形郊气感，遂以形化而万物，生生变化无穷矣。
鲍鲁斋曰：天地以气郊而生人物，观其所郊，则气之所至，可以知其类之所从出矣。天气郊乎地，于人为男，于物为牡，地气郊乎天，于人为女，于物为牝，男女牝牡，又自郊而生生化化不穷。人物旣生气，随天地之气升降郊感，人得天地之中气，四方之气无不感物，得天地之偏气，而亦各随所感，故观天地之气郊，可以知人物之初生矣。观天地之气感，可以知人物之相生矣。
朱子曰：乾道成男，坤道成女，凝体于造化之初，二气郊感化生万物，流行于造化之后，此理之常也。若姜嫄、简狄之生稷契，则又不可以先后言矣，此理之变也。张九韶曰：论人物始生，于天地肇判之初，则由气化而后有形化，张子所谓天地之气生之是也，论人物始生，于结胎受形之初，则由精气之聚，而后有是物。朱子所谓yin精阳气聚而成物是也。由是言之，则人也物也，气也形也，孰有出于阴阳之外哉。
夫命禀于阴阳有生之初，非人所能移，莫之为而为非我所能，必于是有生而富、生而贵者，有生而寿、生而夭者。有生而贫、生而贱者。有生而富贵双全巍巍人上者。有生而贫贱兼有落落人下者。有生而宜寿而反夭阏，有生而宜夭而反长年之数者。谓由于所积而然与，亦由于所性而然与，谓由于所积则贫，可以致富贱，可以致贵夭，可以致寿。
古之所谓人能胜天者也，谓由于所性以得乎富贵者终于富贵，贫贱者终于贫贱，寿夭者终于寿夭，古之所谓命不可移也。夫谓之积则不可专以为命，夫谓之性则不可专，以为人将以付之于所积，与未知命之所禀。富贵寿夭贫贱何如也，将以付之于所性，与未有富贵寿夭贫贱可坐待者，而人为似不可缺也。或曰命禀有生之初，诚哉是言也。
何人生天地之中，有五行八字相同，而富贵贫贱寿夭之不一，其故何也？答曰：阴阳二气郊感之时，受真精玅合之气，凝结为胎，成男成女得天地父母一时气候，是以禀其清者为智为贤，禀其浊者为愚为不肖。智者贤者由是或富或贵，或寿必有所得，所谓徳足以获福也。愚者不肖者，不能自奋日益昏蔽，则贫贱与夭有不能免，所谓下愚不移是也。
其富贵两全者，原禀清轻之气，生逢得令之时，兼以财官亨通，禄马旺相，其运与限甚吉甚祥，纵有少晦，不系驳杂。其贫贱兼有者，原禀重浊之气，生逢失令之时，刑冲驳杂无些顺美，虽无祸患侵扰，未免蹇滞不前。又有富而贫、贫而富、贵而贱、贱而贵、寿而夭、夭而寿者，又有为贤为智而反贫贱，为愚不肖而反富贵者。天地间之人万有不齐，此亦四时五行偏正、得失、向背、浅深之气之所致也。
故当时元气虽禀轻清，然而生于衰败之时，行休囚之运，富者损失财源，贵者剥官退位，寿者夭阏不禄。其元气虽禀重浊，其人生中和之令，行旺相之运，贫不终贫而为富，贱不终贱而为贵，夭不终夭而为寿。
虽然修为在人，人定胜天，命禀中和性加积善，岂但一身享福已哉！而子子孙孙荣昌利达理宜然也。命值偏枯，性加积恶，非惟自身值祸已也，而子子孙孙落落人下得非报。与由前言之，虽系于命，亦在于人之积与不积耳。易曰：“积善之家必有余庆，积不善之家必有余殃。”殆此之谓与。耕野子曰：天一气尔，气化生水，水中滓浊积而成土，水落土出，遂成山川。土之刚者成石而金生焉，土之柔者生木而火生焉，五行具万物生而变化无穷矣。
浚川子曰：天地之初惟有阴阳二气而己，阳则化火，阴则化水，水之渣滓便结成地，渣滓成地即土也。何至天五方言：生土水火土天地之大，化金木者，三物之所自出。金石之质必积久而后结生之必同，于人物谓，金之气生人得乎，且天地之间无非元气之所为其性，其种巳各具太始之先，金有金之种，木有木之种，人有人之种，物有物之种，各各完具不相假借不相凌犯，而谓五行递互相生可乎。
今五行家以金生水，厥类悬絶不侔厥理颠倒失次，不知木以火为气，以水为滋，以土为宅，此天然至道。而曰水生木无，土将附木于何所，水多火灭土絶木且死矣，夫安能生？周子惑于五行家之説而谓：五气顺布四时行焉，不知日有进退，乃成寒暑，寒暑分平乃成四时，于五气之布何与焉？其曰：春木夏火秋金冬水皆假合之，论土无所归配于四季，不知土之气在天地内，何日不然，何处不有，何止流行于季月之晦？季月之晦，尚有而孟月之朔即灭其灭也，归于何所其来也。孰为命之天一生水，乃纬书之辞，而儒者援以入经，水火者阴阳始生之，玅物也故一，化而为火日是也，再化而为水雨露是也。
今曰：天一生水，地二生火，戾于造化本然之玅可乎其折，朱子以四时流行之气，论五行天地奇偶之数，论五行太极图阳变阴合而生。水、火、木、金、土论五行，其折五行配四时，如五行家四时各主其一，春止为木，则水火土金之气孰絶灭之，秋止为金，则水火土木之气孰留停之，土惟旺于四季，则余月之气孰把持而不使之运，又安有今日为木，明日为火，又明日为土为金为水乎，按王氏之説有理而非达观之见。
珞琭子曰：以为有也是从无而立有以为无也，天垂象以示文，夫天垂日月、五星、三垣、二十八宿之象，观天王会通其立名分野，是亦人为之耳而义象符合。至灾祥占卜或属类某事，或指见某方应于某年月日，如探左契虽天道玄远亦不外人事与五行。
阴阳家以十干十二支分为五行，因日与天会而为，岁月与日会而为，月日有三十时有十二，以人生年月日时所得干支，立为四柱以推一生吉凶，亦理之自然者也。王氏以春属木而土何在，不知五行旺相死休囚各主，其当时不当时用事不用事而言，非为春木旺而土则无。十干十二支错综，为六十甲子周而复始不假安排，即造化之所在也。非为今日属木，明日属火，便非天道之自然。不思人立而天从之，人感而天应之，即天象立名分野之义，天人合一之道也。观一日有早午晏晚，自有温凉寒热气候，是金木水火土备于一日五行之不相离，如此谓今日木明日火又何，莫而非天道之自然也耶。
且朝廷造历颁之天下，其载一年三百六十五日中间，一年之神煞方位每月之天行徳旺。而一日之中，又有黑黄吉凶事之宜与不宜，人遵之则福，违之则祸，是果无理强造而率天下以必从哉，又相人术观气色之青黄赤白黑而决祸福，应于某年月日时，青则甲乙，黄则戊巳，赤则丙丁，白则庚辛，黑则壬癸，一毫不爽察病亦然观素问可见。
是干支虽所以纪日，而造化不外是也，又人之精神梦寐预兆吉凶占之者，或以意断或以物象或以字解或以音叶，皆人为之也而吉凶不能外焉。是有是人而后有是梦，因是梦而求是人造化，且不外而况干支五行，自有天地便有此理，因有此理便生是人人与天一也。
外人以言天外天以言人皆诬矣，若伏羲画卦仰观俯察远稽近，取是得天地人物之理，而八卦所由作也。今之谈阴阳者，虽穷极天地之变探索，人物之微彰，往察来因着知微，与天地合其徳，与日月合其明，与四时合其序，与鬼神合其吉凶，亦岂能外干支五行而别有造化，以尽天地人物之大哉。今王氏知尊易，而不信阴阳家説，是知有理而不知有数也，理数合一，天人一理，神而明之，存乎其人焉耳。

---

## 论五行生成-三命通会-万民英(明)

论五行生成
天高寥廓，六气回旋以成四时；地厚幽深，五行化生以成万物。可谓无穷而莫测者也。圣人立法以推步者，盖不能逃其数。观其立数之因，亦皆出乎自然。故载于经典，同而不异，推以达其机，穷以通其变，皆不离于数内。一曰水，二曰火，三曰木，四曰金，五曰土者，咸有所自也。水，北方子之位也，子者，阳之初一，阳数也，故水曰一；火，南方午之位也，午者，阴之初二，阴数也，故火曰二；木居东方，东，阳也，三者，奇之数，亦阳也，故木曰三；金居西方，西，阴也，四者，偶之数，亦阴也，故金曰四；土应西南长夏，五者，奇之数，亦阳也，故土曰五。由是论之，则数以阴阳而配者也。若考其深义，则水生于一。天地未分，万物未成之初，莫不先见于水，故《灵枢经》曰：“太一者，水之尊号。先天地之母，后万物之源。”以今验之，草木子实未就，人虫、胎卵、胎胚皆水也，岂不以为一？及其水之聚而形质化，莫不备阴阳之气在中而后成。故物之小而味苦者，火之兆也；物熟则甘，土之味也。甘极而后淡，淡，本也。然人禀父母阴阳生成之化，故先生二肾，左肾属水，右肾属火。火曰命门，则火之因水而后见。故火曰次二。盖草木子实，大小虽异，其中皆有两以相合者，与人肾同，亦阴阳之兆。是以万物非阴阳合体则不能化生也。既阴阳合体，然后而春生而秋成，故次三曰木，次四曰金。盖水有所属，火有所藏，木有所发，金有所别，莫不皆因土而后成也。故金木水火皆待土而后成。兼其土数，五以成之，则水六，火七，木八，金九；土常以五之生数不可至十者，土不待十以成，是生成之数皆五以合之。明大衍之数，由是以立，则万物岂能逃其数哉？

---

## 论五行生克-三命通会-万民英(明)

论五行生克
五行相生相克，其理昭然。十干十二支、五运六气、岁月日时皆自此立，更相为用，在天则为气：寒、暑、燥、湿、风；在地则成形：金、木、水、火、土。形气相感而化生万物，此造化生成之大纪也。原其妙用，可谓无穷矣。
木主于东；应春。木之为言触也，阳气触动，冒地而生也。水流趋东以生木也；木上发而覆下，乃自然之质也。
火主于南，应夏。火之为言化也，毁也，阳在上，阴在下；毁然盛而变化万物也。钻木取火，木所生也。然火无正体，体本木焉。出以应物，尽而复入，乃自然之气也。
金主于西，应秋。金之为言禁也，阴气始禁止万物而收敛，披沙拣金，土所生也。生于土而别于土，乃自然之形也。
水主于北，应冬。水之为言润也。阴气濡润，任养万物也。水西而东，金所生也。水流曲折，顺下而达，乃自然之性也。
土主于中央，兼位西南，应于长夏。土之为言吐也，含吐万物，将生者出，将死者归，为万物家。故长于夏末，火所生也。土或胜水，水乃反土，自然之义也。
五行相克，子皆能为母，复雠也。木克土，土之子金反克木；金克木，木之子火反克金；火克金，金之子水反克火；水克火，火之子土反克水；土克水，水之子木反克土。互能相生，乃其始也；互能相克，乃其终也。皆出乎天之性也。《素问》所谓水生木，木复生火，是木受窃气，故水怒而克火。即子逢窃气，母乃力争，与母被鬼伤，子来力救，其义一也。强可攻弱，土得木而达；实可胜虚，水得土而绝；阴可消阳，火得水而灭；烈可敌刚，金得火而缺；坚可制柔，木得金而伐。故五者流行而更转，顺则相生，逆则相克，如是则各各为用，以成其道而已。

---

## 论支干源流-三命通会-万民英(明)

论支干源流
夫干犹木之干，强而为阳；支犹木之枝，弱而为阴。昔盘古氏明天地之道，达阴阳之变为三才。首君以天地既分之后，先有天而后有地，由是气化而人生焉，故天皇氏一姓十三人，继盘古氏以治，是曰天灵淡泊，无为而俗自化，始制干支之名，以定岁之所在。其十干曰：于逢、旃蒙、柔兆、疆圉、着雍、屠维、上章、重光、玄、昭阳；十二支曰：困敦、赤奋若、摄提格、单于、执徐、大荒落、敦洋、协洽、滩、作噩、阉茂、大渊献。蔡邕独断曰：“干，干也。其名有十，亦曰十母，即今甲乙丙丁戊己庚辛壬癸是也；支，枝也。其名十有二，亦曰十二子，即今子丑寅卯辰已午未申酉戍亥是也。”谓之天皇氏者，取其天开于子之义也；谓之地皇氏者，取其地辟于丑之义也；谓之人皇氏者，取其人生于寅之义也。故干支之名在天皇时始制，而地皇氏则定三辰，道分昼夜，以三十日为一月，而干支始各有所配。人皇氏者，主不虚王，臣不虚贵，政教君臣所自起，饮食男女所自始，始得天地之气而有子母之分，于是干支始有所属焉。至于伏羲仰观象于天，俯观法于地，中观万物与人，始画八卦以通神明之德，以类万物之情，以作甲历而文字生焉。逮及黄帝授河图，见日月星辰之象，于是始有星官之书。命大尧探五行之情，占斗纲所建，于是始作甲子配五行纳音之属

---

## 总论纳音-三命通会-万民英(明)

总论纳音
尝观《笔谈》论六十甲子纳音，本六十律，旋相为宫，法也。纳音与《易》纳甲同法：乾纳甲、坤纳癸，始于乾而终于坤。纳音始于金，金，乾也，终于土，土，坤也。五行之中，惟有金铸而为器，则音响彰，纳音所以先金。
纳音之法，同类娶妻，隔八生子，律吕相生之法也。甲子，金之仲，同位娶乙丑，隔八下生壬申；金之孟壬申，同位娶癸酉，隔八上生庚辰；金之季庚辰，同位娶辛已，隔八下生戊子。火之仲戊子，娶乙丑，生丙申；火之孟丙申，娶丁酉，生甲辰；火之季甲辰，娶乙已，生壬子。木之仲如是左行，至于丁已，中吕之宫。五音一终，复自甲午金之仲，娶乙未，隔八生壬寅，一如甲子之法，终于癸亥。自子至于已为阳，故自黄钟至于仲吕皆下生；自午至于亥为阴，故自林钟至于应钟皆上生。夫上下生者，正谓天气下降，地气上升。
数之所合，变之所由出也。乾为天，坤为地，乾坤合而为泰；德为父，红为母，德红合而为东；干为君，支为臣，干支合而纳音生。是故甲乙为君，子丑为臣，子丑甲乙合而为金。盖五行之在天下，各有气性，有材位，或相济或相克，若成器未成器，旺中受绝，绝中受气，惟相配而取之为不同耳。此金之数之所以难同而又有海中沙中之异。

---

## 论纳音取象-三命通会-万民英(明)

论纳音取象
昔者，黄帝将甲子分轻重而配成六十，号曰花甲子，其花字诚为奥妙，圣人借意而喻之，不可着意执泥。夫自子至亥十二宫，各有金、木、水、火、土之属，始起于子为一阳，终于亥为六阴，其五行所属金、木、水、火、土，在天为五星，于地为五岳，于德为五常，于人为五脏，其于命也为五行。是故甲子之属乃应之于命，命则一世之事。故甲子纳音象，圣人喻之，亦如人一世之事也。何言乎？子丑二位，阴阳始孕，人在胞胎，物藏根，未有涯际；寅卯二位，阴阳渐开，人渐生长，物以拆甲，群葩渐剖，如人将有立身也；辰巳二位，阴阳气盛，物当华秀，如人三十、四十而有立身之地，始有进取之象；午未二位，阴阳彰露，物已成齐，人至五十、六十，富贵贫贱可知，凡百兴衰可见；申酉二位，阴阳肃杀，物已收成，人已龟缩，各得其静矣；戌亥二位，阴阳闭塞，物气归根，人当休息，各有归着。详此十有二位先后，六十甲子可以次第而晓。
甲子乙丑何以取象为海中之金？盖气在包藏，有名无形，犹人之在母腹也；壬寅癸卯绝地存金，气尚柔弱，薄若缯缟，故曰金泊金；庚辰辛巳以金居火土之地，气已发生，金尚在矿，寄形生养之乡，受西方之正色，乃曰白蜡金；甲午乙未则气已成，物质自坚实，混于沙而别于沙，居于火而炼于火，乃曰沙中金也；壬申癸酉气盛物极，当施收敛之功，颖脱锋锐之刃。盖申酉金之正位，干值壬癸，金水淬砺，故取象剑锋而金之功用极矣；至戌亥则金气藏伏，形体已残，锻炼首饰，已成其状，藏之闺阁，无所施为，而金之功用毕，故曰庚戌辛亥钗钏金。壬子癸丑何以取象桑柘木？盖气居盘屈，形状未伸，居于水地，蚕衰之月，桑柘受气，取其时之生也；庚寅辛卯则气已乘阳，得栽培之势力其为状也，奈居金下，凡金与霜素坚，木居下得其旺，岁寒后凋，取其性之坚也，故曰松柏木；戊辰己巳则气不成量，物已及时，枝叶茂盛，郁然成林，取其木之盛也，故曰大林木；壬午癸未，木至午而死，至未而墓，故杨柳盛夏叶凋，枝干微弱，取其性之柔也，故曰杨柳木；庚申辛酉，五行属金而纳音属木，以相克取之。盖木性辛者，唯石榴木；申酉气归静肃，物渐成实，木居金地，其味成辛，故曰石榴木；观他木至午而死，惟此木至午而旺，取其性之偏也。戊戌己亥，气归藏伏，阴阳闭塞，木气归根，伏乎土中，故曰平地木也。丙子丁丑何以取象涧下水？盖气未通济，高段非水流之所，卑湿乃水就之乡，由地中行，故曰涧下水；甲寅乙卯，气出阳明，水势恃源，东流滔注，其势浸大，故曰大溪水；壬辰癸巳，势极东南，气傍离宫，火明势盛，水得归库，盈科后进，乃曰长流水也；丙午丁未，气当升降，在高明火位，有水沛然作霖，以济火中之水，惟天上乃有，故曰天河水；甲申乙酉，气息安静，子母同位，出而不穷，汲而不竭，乃曰井泉水；壬戌癸亥，天门之地，气归闭塞，水历遍而不趋，势归乎宁谧之位，来之不穷，纳之不溢，乃曰大海水也。戊子己丑何以取象霹雳火？盖气在一阳，形居水位，水中之火，非神龙则无，故曰霹雳火；丙寅丁卯，气渐发辉，因薪而显，阴阳为治，天地为炉，乃曰炉中火也；甲辰乙巳，气形盛地，势定高冈，传明继晦，子母相承，乃曰覆灯火也；戊午己未，气过阳宫，重离相会，炳灵郊光，发辉炎上，乃曰天上火也；丙申丁酉，气息形藏，势力韬光，龟缩兑位，力微体弱，明不及远，乃曰山下火也；甲戌乙亥谓之山头火者，山乃藏形，头乃投光，内明外暗，隐而不显，飞光投乾，归于休息之中，故曰山头火也。庚子辛丑何以取象壁上土？气居闭塞，物尚包藏，掩形遮体，内外不郊，故曰壁上土；戊寅己卯，气能成物，功以育物，发乎根，壮乎萼蕊，乃曰城头土也；丙辰丁巳，气以承阳，发生已过，成齐未来，乃曰沙中土也；庚午辛未，气当承形，物以路彰，有形可质，有物可彰，乃曰路傍土也；戊申己酉，气以归息，物当收敛，龟缩退闲，美而无事，乃曰大驿土也；丙戌丁亥，气成物府，事以美圆，阴阳历遍，势得其间，乃曰屋上土也。
余见路旁之土播殖百谷，午未之地，其盛夏长养之时乎？大驿之土通达四方，申酉之地，其得朋利亨之理乎？城头之土取堤防之功，五公恃之，立国而卫民也；壁上之土明粉饰之用，臣庶资之，爰居而爰处也；沙中之土，土之最润者也，土润则生，故成齐未来而有用；屋上之土，土之成功者也，成功者静，故止于一定而不迁。盖居五行之中，行负载之令，主养育之权，三才五行皆不可失；处高下而得位，居四季而有功；金得之锋锐雄刚，火得之光明照耀，木得之英华越秀，水得之滥波不泛，土得之稼穑愈丰。聚之不散，必能为山，山者，高也；散之不聚，必能为地，地者，原也。用之无穷，生之罔极，土之功用大矣哉！
五行取象，皆以对待而分阴阳，即始终而明变化。如甲子乙丑对甲午乙未，海中沙中，水土之辨，阴阳之分也；壬寅癸卯对壬申癸酉，金泊剑锋，金木之辨，刚柔之别也；庚辰辛已对庚戌辛亥，白蜡钗钏，乾巽异方，形色各尽也；壬子癸酉对壬午癸未，桑柘杨柳，一曲一柔，形质多别也；庚寅辛卯对庚申辛酉，松柏石榴，一坚一辛，性味迥异也；戊辰己巳对戊戌己亥，大林平地，一盛一衰，巽乾殊方也；戊子己丑对戊午己未，霹雳天上，雷霆挥鞭，日月同照也；丙寅丁卯对丙申丁酉，炉中山下，火盛木焚，金旺火灭也；甲辰乙巳对甲戌乙亥，覆灯山头，含光畏风，投光止艮也；庚子辛丑对庚午辛未，壁上路旁，形分聚散，类别死生也；戊寅己卯对戊申己酉，城头大驿，东南西北，坤艮正位也；丙辰丁巳对丙戌丁亥，沙中屋上，干湿互用，变化始终也。
圆看方看，不外旺相死休；因近取远，莫逃金木水火土。以干支而分配五行，论阴阳而大明终始。天成人力相兼，生旺死绝并类。呜呼！六十甲子圣人不过借其象以明其理，而五行性情、材质、形色、功用无不曲尽而造化无余蕴矣。

---

## 释六十甲子性质吉凶-三命通会-万民英(明)

甲子金，为宝物，喜金木旺地。进神喜，福星，平头，悬针，破字。
乙丑金，为顽矿，喜火及南方日时。福星，华盖，正印。
丙寅火，为炉炭，喜冬及木。福星，禄刑，平头，聋哑。
丁卯火，为炉烟，喜巽地及秋冬。平头，截路，悬针。
戊辰木，山林山野处不材之木，喜水。禄库，华盖，水禄马库，棒杖，伏神，平头。
己巳木，山头花草，喜春及秋。禄库，八吉，阙字，曲脚。
庚午土，路旁干土，喜水及春。福星，官贵，截路，棒杖，悬针。
辛未土，含万宝，待秋成，喜秋及火。华盖，悬针，破字。
壬申金，戈戟，大喜子午卯酉。平头，大败，妨害，聋哑，破字，悬针。
癸酉金，金之椎凿，喜木及寅卯。伏神，破字，聋哑。
甲戌火，火所宿处，喜春及夏。正印，华盖，平头，悬针，破字，棒杖。
乙亥火，火之热气，喜土及夏。天德，曲脚。
丙子水，江湖，喜木及土。福星，官贵，平头，聋哑，郊神，飞刃。
丁丑水，水之不流清澈处，喜金及夏。华盖，进神，平头，飞刃，阙字。
戊寅土，堤阜城郭，喜木及火。伏神，俸杖。聋哑。
己卯土，破堤败城，喜申酉及火。进神，短夭，九丑，阙字，曲脚，悬针。
庚辰金，锡蜡，喜秋及微木。华盖，大败，棒杖，平头。
辛巳金，金之幽者，杂沙石，喜火及秋。天德，福星，官贵，截路，大败，悬针，曲脚。
壬午木，杨柳干节，喜春夏。官贵，九丑，飞刃、平头、聋哑，悬针。
癸未木，杨柳根，喜冬及水，亦宜春。正印，华盖，短夭，伏神，飞刃，破字。
甲申水，甘井，喜春及夏。破禄马，截路，平头，破字，悬针。
乙酉水，阴壑水，喜东方及南。破禄，短夭，九丑，曲脚，破字，聋哑。
丙戌土，堆阜，喜春夏及水。天德，华盖，平头，聋哑。
丁亥土，平原，喜火及木。天乙，福星，官贵，德合，平头。
戊子火，雷也。喜水及春夏，得土而神天。伏神，短夭，九丑，杖刑，飞刃。
己丑火，电也，喜水及春夏，得地而晦。华盖，大败，飞刃，曲脚，阙字。
庚寅木，松柏干节，喜秋冬。破禄马，相刑，杖刑，聋哑。
辛卯未，松柏之根，喜水土及宜春。破禄，郊神，九丑，悬针。
壬辰水，龙水，喜雷电及春夏。正印，天德，水禄马库，退神，平头，聋哑。
癸巳水，水之不息，流入海，喜亥子，乃变化。天乙，官贵，德合，伏马，破字，曲脚。
甲午金，百炼精金，喜水木土。进神，德合，平头，破字，悬针。
乙未金，炉炭余金，喜大火及土。华盖，截路，曲脚，破字。
丙申火，白茅野烧，喜秋冬及木。平头，聋哑，大败，破字，悬针。
丁西火，鬼神之灵响，火无形者，喜辰戌丑未。天乙，喜神，平头，破字，聋哑，大败。
戊戌木，蒿艾之枯者，喜火及春夏。华盖，大败，八专，杖刑，截路。
己亥木，蒿艾之茅，喜水及春夏。阙字，曲脚。
庚子土，土中空者，屋宇也，喜木及金。木德合，杖刑。
辛丑土，坟墓，喜木及火与春。华盖，悬针，阙字。
壬寅金，金之华饰者，喜木及微火。截路，平头，聋哑。
癸卯金，环钮钤铎，喜盛火及秋。贵人，破字，悬针。
甲辰火，灯也，喜夜及水，恶昼。华盖，大败，平头，破字，悬针。
乙巳火，灯光也，同上，尤喜申酉及秋。正禄马，大败，曲脚，阙字。
丙午火，月轮，喜夜及秋，水旺也。喜神，羊刃，郊神，平头，聋哑，悬针。

---

## 论天干阴阳生死-三命通会-万民英(明)

论天干阴阳生死
或问：十干有阴阳、刚柔、生死之分，其说然否？答曰：十干五阳五阴，阳者为刚，阴者为柔，其生死之分如母生子，子成而母老死，理之自然。赋曰：阳生阴死，阳死阴生，循环逆顺，变化见矣。
甲木乃十干之首，主宰四时，生育万物；在天为雷为龙，在地为梁为栋，谓之阳木。其禄到寅。寅为离上之木，其根已断，其枝已绝，谓之死木。死木者，刚木也，须仗斧斤斫削方成其器。长生于亥，亥为河潭池沼之水，名曰死水，故死木放死水中，虽浸年久，不能朽坏，譬如杪椿之木，在于水中则能坚固。若离水至岸而遇癸水，癸水者，活水也，为天地间雨露，日晒雨淋，干湿不调，遂成枯朽，则能生火，火旺而木必焚矣，故有灰飞烟灭之患耳。且午属离火，火赖木生，木为火母，火为木子，子旺母衰，焉有不终之理？故甲木死于午。经云：木不南奔。正谓此也。
乙木继甲之后，发育万物，生生不已；在天为风，在地为树，谓之阴木。其禄到卯，卯为树木，根深叶茂，谓之活木。活木者，柔木也，惧阳金斫伐为患，畏秋至木落凋零，欲润土而培其根，利活水而滋其枝叶。活水者，癸水也，即天之雨露，地之泉源；润土者，己土也，如耕耨之土，成稼穑之功。己禄在午，午乃六阳消尽，一阴复生，故稻花开于午时，乙木生于午地。十月建亥，亥乃纯阴司令，壬禄到亥当权，死水泛滥，土薄根虚，有失培养。故乙木死于亥。经云：水泛木浮。正此谓也。
丙火丽乎中天，普照六合；在天为日为电，在地为炉为冶，谓之阳火。其禄在巳，巳为炉冶之火，谓之死火。死火者，刚火也，喜死木发生其焰，恶金、土掩其光。死木者，甲木也，甲禄在寅，寅乃阳木之垣，木盛火生，隐于木石之间，非人用之，不能生发，故五阳皆出乎自然而为先天，五阴皆系乎人事而为后天，丙火生于寅，其理甚明。如太阳之火自东而升，至西而没，且酉属兑，兑为泽；己土生金，金气盛，掩息丙火之光，不能显辉，岂无晦乎？故丙火生于寅而死于酉。经云：火无西向。正此谓丁火继丙之后，为万物之精，文明之象；在天为列星，在地为灯火，谓之阴火。其禄到午，乃六阴之首，内有乙木，能生丁火。乙为活木，丁为活火。活火者，柔火也，丁喜乙木而生，乃阴生阴也，如世人用菜油麻油为灯烛之义，夫油乃乙木之膏也。至于酉时，四阴司权，灯火则能辉煌，列星则能灿烂，故丁生于酉；至于寅地，三阳当合，阳火而生，阴火而退，如日东升，列星隐耀，灯虽有焰，不显其光。故丁生于酉而死于寅也。经云：火明则灭。正谓此也。
戊土洪未判，抱一守中，天地既分，厚载万物，聚于中央，散于四维。在天为雾，在地为山，谓之阳土。其禄在巳，巳为炉冶之火，锻炼成器，叩之有声，其性刚猛，难以触犯。喜阳火相生，畏阴金盗气。阳火者，丙火也，丙生于寅，寅属艮，艮为山，山为刚土，即戊土也，赖丙火而生焉。至于酉地，酉属兑，金耗盗戊土之气，乃金盛土虚，母衰子旺，又金击石碎，岂能延寿？故戊土生于寅而死于酉。经云：土虚则崩。正此谓也。
己土继戊之后，乃天之元气，地之真土。清气上升，冲和天地，浊气下降，聚生万物，谓之阴土。天地人三才皆不可缺此土，如乾坤中一媒妁，阴阳失此，岂能配偶？故于四行无不在，于四时则寄旺焉，乃真土也。喜丁火而生，畏阳火而燥。其禄到午，午中丁火能生巳土，被乙木盗其栽培之气。至于酉地，丁火而生，丁火既生，己土亦能生也；至寅用事，木火司权，锻炼己土，遂成磁石，反失中和之气，岂有不损之理？故己土生于酉而死于寅。经云：火燥土裂。正此谓也。
庚金掌天地肃杀之权，主人间兵革之变。在天为风霜，在地为金铁，谓之阳金。其禄到申，申乃刚金，喜戊土而生，畏癸水而溺；长生于巳，巳中戊土能生庚金，乃阳生阳也；巳为炉冶之火，锻炼庚金，遂成钟鼎之器，叩之有声，若遇水土沉埋则无声也，所谓金实无声。至于子地，水旺之乡，金寒水冷，子旺母衰，亦遭沉溺之患，岂能复生？故庚金生于巳而死于子。经云：金沉水底。正此谓也。
辛金继庚之后，为五金之首，八石之元。在天为日月，乃太阴之精，在地为金，金乃山石之矿，谓之阴金。其禄到酉，酉中己土能生辛金，乃阴生阴也，谓之柔金，为太阴之精。长生于子，子乃坎水之垣，坎中一阳属金，另有二阴属土，土能生金，子隐母胎，未显其体，得子水荡漾，淘去浮砂，方能出色，此乃水济金辉，色光明莹。至于巳地，巳为炉冶之火，将辛金炼成死器，亦被巳中戊土埋没，其形不能变化，岂能复生？故辛金生于子而死于巳也。经云；土重金埋。正谓此也。
壬水喜阳土而为堤岸之助，畏阴木而为盗气之忧。在天为云，在地为泽，谓之阳水。其禄在亥，亥为池沼存留之水，谓之死水。死水者，刚水也，赖庚金而生，庚禄到申，能生壬水，乃五行转养之气。至于卯地，卯乃花叶树木，木旺于卯则能克土，土虚则崩，故堤岸崩颓，而壬水走泄，散漫四野，流而不返，又被阴木盗气，岂得存活？故壬水生于申而死于卯也。经云：死水横流。正谓此也。
癸水继壬之后，乃天干一周阴阳之气，成于终而反于始之渐，故其为水清浊以分，散诸四方，有润下助土之功，滋生万物之德。在天为雨露，在地为泉脉，谓之阴水。其禄在子，子乃阴极阳生之地，辛生庚死之垣；癸为活水，活水者，柔水也，喜阴金而生，畏阳金而滞，欲阴木行其根则能疏通阴土，阴土既通于地脉则能流畅。二月建卯，为花果树木，木旺土屋，癸水方得通达。至于申地，三阴用事，否卦司权，天地不郊，万物不通，申中坤土、庚金遂成围堰，使癸水不能流畅，困于池沼，无所施设，岂再生物？故癸水生于卯而死于申。经云：水不西流。正谓此也。
论曰：五行长生之理与万物亦同。且如日之初出时，光明可观，至午离宫，光明愈甚，月之初出，巧若蛾眉，至望光明圆洁；若人之生，自少至壮，自老至死，常理也。人之初生也，婴孩啼笑而已，至壮贤愚方辨，万物皆一同。
甲木生亥，亥令属水，甲木居焉，木旺于春，至寅临官归禄，甲木得垣，至午则死；丙火生寅，寅令属木，丙火居焉，火旺于夏，至已临官归禄，丙火得垣，至酉则死；庚金生巳，巳申戊土，庚金居焉，金旺于秋，至申临官归禄，庚金得垣，至子则死；壬水生申，申令属金，壬水居焉，水旺于冬，至亥临官归禄，壬水得垣，至卯则死；戊土生于寅，寅中有火，戊土生焉，三阳之时，土膏以动，万物发生，是戊生于寅也。土旺于四季，火土有如母子相生，所以戊随丙临官归禄巳。

---

## 论地支-三命通会-万民英(明)

论地支
地支之用，不比天干，动静不同，圆方迥异。然五行所属则一，而所处之地不一。且如在年则有在年之论，在月则有在月之论，在日时则有日时之论，其阴阳、轻重、刚柔岂混于一体？今当以月提为主，所藏所用，要见何神，所耗所嫌，要系何物。凡四柱之神，较量深浅而用。
子十二支之魁，溪涧江洋之水，乃戊土旺地，然必过大雪之期，一阳来复之后，方能成旺。辛金所生，亦必于阳回水暖而后能生也。与午相冲，与卯相刑，与申辰三合。若申、子、辰全，会起水局，即成江海，发波涛之声也。
丑虽隆冬，有冰霜之可怯，但天时已转二阳，是以丑中己土之暖能生万物，辛金养地，岂只深藏？见戌则刑，见未则冲，库地最宜，刑冲不为无用。见巳、酉三合，会起金局。若人命生于丑月，而日时多见水木，必侧行巽离之地，而土方不衰耳。
寅建于春，气聚之阳，有丙火生焉。寅刑巳，巳合申并旺而为贵客；旺于卯，库于未，同类则为一家。至午则火光辉，而有超凡入圣之美。见申则寅受冲，而有破禄伤提之忧。若四柱火多，则又不可入南方火地。经云：木不南奔。
卯木仲春，气禀繁华，唱用金水，不可太过。若干头庚辛叠见，地支不可见申酉，恐有破伐之害；地支亥子重逢，干头不可见癸壬，主有漂流之伤。见酉则冲，木必落叶，见亥未则合，木必成林。若时日归于金重，大运更向西行，患不禁也。
辰建季春，为水泥之湿，而万物之根皆赖此培养。甲至此虽衰，而有乙之余气；壬至此虽墓，而有癸之还魂；见戌为钥，能开库中之物，若三戍重冲破门，非吉。日时多见水木，其运更向西北，则辰土不能存矣。
巳当初夏，其火增光，是六阳之极也。庚金寄生，困顿戊母。戊土归禄，乃随火娘。见申则刑，刑中有合，翻为无害；见亥则冲，冲而必破便为有伤。若运再行东南生发之地，便成烧天烈焰之势矣。
午月炎火正，升入中气则一阴生也。庚至此为无用，己至此为归垣；见申子则必战克，见寅戌则越光明。运行东南，正是身强之地，若入西北，则休囚丧形矣。
未当季夏，则阴深而火渐衰。未中有乙木，有丁火，是藏官，藏印，不藏财也。无亥卯以会之，则形难变，只作火土论；无丑戌以刑冲之，则库不开，难得金印。力柱中无火，怕行金水之运，日时多寒，偏爱丙丁之乡。盖用神之喜忌最当分晓，不可毫发误也。
申宫水土长生之地，入巳、午则逢火炼，遂成剑戟，见子、辰则逢水淬，益得光锋；使木多无火，金终能胜，若土重堆埋，金却有凶。盖申乃顽钝之金，与温柔珠玉不同故也。
酉建八月金色，白水流清。若遇日时火多，运更愁东去；若遇日时水旺，运亦怕南行。柱见水泥，应为有用，运行西北，岂是无情？然逢己丑三合，亦能坚锐，岂可以阴金为温柔珠玉而泥论哉？
戌乃洪炉之库，钝铁顽金，赖以炼成。见辰龙则冲出壬水，而雨露生焉；见寅虎则会起丙火，而文章出焉。然火命逢之则为入墓，宁能免于不伤哉？
亥地六阴，雨雪载途，土至此而不暖，金至此而生寒。其象若五湖之归聚，其用在三合之有心。是故欲识乾坤和暖之处，即从艮、震、巽、离之地而寻之也。
大抵五行用法，总无真实，生死衰旺，亦假名耳。直向源头，明其出处，如五阳为刚，五阴为柔。若失令身衰，不遇资扶而频泄气，则刚者失其为刚；若得令身强，用事有助，则柔者不失之柔。中间又分木火为阳，金水为阴，皆喜生扶资助，要以中和为贵。

---

## 十干分配天文-三命通会-万民英(明)

十干分配天文
甲木为雷。雷者，阳气之嘘也，甲木属阳，故取象于雷焉。稽诸月令，仲春之月，雷乃发声，甲木旺，即其验也，况雷奋于地，木生于地，其理又无不同者。甲木至申而遂绝，以雷声至申而渐收也。凡命属甲日，主喜值春天，或类象，或趋乾，或遥巳，或拱贵，俱大吉；运不喜西方。经云：木在春生，处世安然，必寿。
乙木为风。乙木长生在午，败在巳。在午而生者，盖乙为山林活木，至夏来而畅茂，诗所谓千章夏木青是也；其败巳云何？巳乃巽地，巽为风，木盛风生也，风生于木而反摧木，犹之火生于木而反焚木，其取败也固宜，所谓乙木为风者，木其所自生云尔。如人乙日建生者，在秋令大吉，秋令金旺，乙木能化能从而盘根错节，非利器无所裁成；逢亥必死，其落叶归根之时耶？
丙为日。《说卦传》日：离为火为日，日与火皆文明之象，是以丙火为日之名不易焉。太阳朝出而夕入，阳火寅生而酉死，而又何异乎？凡六丙生冬夏，不如春秋，春日有暄万物之功，秋阳有燥万物之用，冬则阴晦，夏则炎蒸，宜细堆之。
丁火为星。丙火死而丁火遂从生焉，在天之日薄而星回也。类如此星象唯入夜故灿烂，阴火唯近晦故辉煌，丁不谓之星而何？凡丁日生人喜遇夜，喜遇秋，如星光之得时也；又喜行身弱地，如石里所藏属丁火，石虽在水，即时取击，亦自有火；其丁巳一日，多克父兄妻子，盖财忌比劫，兄屈弟下，巳中有戊土，伤官也。
戊土为霞。土无专气，依火而生，霞无定体，借日以现，知丙火之为日，则知戊土之为霞矣。是霞者，日之余也，日尽而霞将灭没，火熄则土无生意，故谓之霞也。如戊土日主爱四柱带水则为上格，霞水相辉而成文彩也；更喜年月干见癸，癸则为雨，雨后霞现而睹文明也。
己土为云。己土生居酉，酉，兑方也，其象为泽。先正曰：“天降时雨，山川出云。”然则云者，山泽之气也，己虽属土，以此论之，则其谓之云也亦宜。故甲己合而化土，其气上升而云施；云雷郊而作雨，其泽下究而土润。此造化之至妙者与！凡身主属己土，贵坐酉，贵春生，贵见印，坐亥者不可见乙木，云升天，遇风则狼籍而不禁也。
庚金为月。庚乃酉方阳金，何以知其配月乎？曰：五行之有庚，犹四时之有月也；庚不待秋而长生，然必秋而始盛；月不待秋而后月，然必秋而益明。以色言，月固白也，其色同矣；以气言，金生水也，潮应月也，其气同矣。经云：金沉在子。见其与月沉波也，三日月见庚方见，月初生与庚为位也，故曰庚金为月。如人庚日生者，四柱有乙巳字出，谓之月白风清，秋为上，冬次之，春夏无取。
辛金为霜。八月，辛金建禄之地，是月也天气肃杀，白露为霜，草木黄落而衰，故五行阴木绝在此地，若木经斧斤之斩伐，未有所生焉者也。斧斤以时入山林，严霜以时杀草木，揆之天道，参之人事，信乎辛金之为霜矣。如辛人坐卯，未透乙，大富，坐亥透丙则贵。爱冬生。
壬水为秋露。春亦有露，何独拟之以秋？盖春露、雨露既濡之露，秋露、霜露既降之露也，露一也，春主生，秋主杀，功用不同有如此，然吾以壬为秋露也，盖露属水，而壬水生于申，水本能生木者，水既然在此而生，木何由于此而绝？故知壬之为露，秋露也。如壬日生秋，见丁火最显，丁为星河，壬为秋露，一洗炎蒸，象纬昭然矣。
癸水为春霖。癸水生卯月，号曰春霖。盖阴木得雨而发生也，然至申则死，七、八月多干旱也。且卯前一位是辰，辰，龙宫也，卯近龙宫而水生，龙一奋遂化为雨焉；卯为雷门，雷一震而龙必兴焉，观此则癸水其春霖矣。如癸卯日透出己字者，有云行雨施之象，其人必有经济才也。春夏吉，秋冬不吉。

---

## 十二支分配地理-三命通会-万民英(明)

十二支分配地理
子为墨池。子在正北方，属水，色象墨，故有墨池之象。凡命逢子年生者，时喜见癸亥，谓之水归大海，又谓之双鱼游墨，必为文章士矣。
午为烽堠。午正位于南，属火、土，其色赤黄，名其曰烽堠者，此也；又午为马，烽堠乃戎马兵火之处所也。午生人时利见辰，真龙出则凡马空矣，谓之马化龙驹。
卯为琼林。卯系乙木，居位正东，于时为仲春，万物生焉，色若琅之青，故曰琼林。卯年遇巳未时者，是为兔入月宫之象，主大贵。
酉为寺钟。酉属金，位近戍亥，戍亥者，天门也，钟，金属也，寺钟敲则响彻天门；又酉居正西，寺则西方佛界也。酉见寅吉，谓之钟鸣谷应。
寅为广谷。寅乃艮方，艮为山，戊土长生于是而广谷之义着矣。然寅宫有虎，寅生人而时戊辰者，谓之虎啸而谷风生，威震万里。
申为名都。坤为地，其体无疆，非名都不足以喻之。申，坤也，都者；帝王所居；申宫壬水生，又与艮山对，是水绕山环也。凡命爱申年亥时，乃地天郊泰。
巳为大驿。大驿者，人烟凑集，道路通达之地。巳中有丙火戊土，是其象也，又巳前有午马，故曰大驿。巳生喜得辰时，蛇化轻龙，于格为千里龙驹。
亥为悬河。天河之水，奔流不回，故曰悬河，亥即天门，又属水，非悬河之象乎？亥年建生，日时见寅、辰二字，是乃水拱雷门。
辰为草泽。夫泽，水所钟也，辰在东方之次，为水库，故为草为泽；辰逢壬戍、癸亥即龙归大海格。
戌为烧原。戌月在九秋，草木尽萎，田家焚烧而耕，又戌属土，是以称名烧原，故戌与辰地皆贵人所不临也。戌生逢卯，号曰春入烧痕。
丑为柳岸。丑中有水有金，岸者，土也，所以止水也，故谓柳岸。丑人时见己未，乃月照柳梢，极为上格。
未为花园。花园属之未，不属之卯，何也？卯乃木旺，自成林麓；未乃木库，如人筑墙垣以护百花也，以百花言未中有杂气耳；未年人双飞格，最妙，如辛未见戊戍，两干不杂是也。

---

## 论地支属相-三命通会-万民英(明)

论地支属相
或问：地支有属相，而天干则无者，何也？答曰：天干动而无相，地支静而有相。盖轻清者天也，重浊者地也，重浊之中，乃有物焉。故子属鼠，丑属牛，寅属虎，卯属兔，辰属龙，巳属蛇，午属马，未属羊，申属猴，酉属鸡，戍属犬，亥属猪。此十二属相亦有奇偶之分，盛衰之用。奇者鼠、虎、龙、马、猴、犬，一则属阳，六兽之足皆单；偶者牛、兔、蛇、羊、鸡、猪，二则属阴，六兽之足皆双。唯蛇无足又何取义？盖巳在月乃纯阳之月，在时乃春阳之时，数则偶而时则阳，故用蛇以象之，蛇乃阴物，不用其足而象巳着疑，亦讳言乎阴之意尔，况亦有双头者。可验十二相即三十六禽中取其首者拟之，自有阴阳之别，单双之分，此造化之所以为妙也。
寅，木也，其禽虎，戌，土也，其禽犬，丑、未亦土也，丑禽牛，未禽羊，木胜土，故犬与牛羊为虎所服；亥，水也，其禽豕，巳，火也，其禽蛇，子亦水也，其禽鼠，午亦火也，其禽马，水胜火，故豕食蛇，火为水所害，故马食鼠屎而腹胀。然亦有不相胜者。午，马也，子，鼠也，酉，鸡也，卯，兔也，水胜火，鼠何不逐马？金胜木，鸡何不啄兔？亥，豕也，未，羊也，丑，牛也，土胜水，牛羊何不杀豕？巳，蛇也，申，猴也，火胜金，蛇何不食猕猴？猕猴，畏鼠者也，啮猕猴者，犬也。鼠，水，猕猴，金也，水不胜金，猕猴何故畏鼠？戌，土也，申，猴也，土不胜金，猴何故畏犬？十二辰之禽以气性相克则尤不相应。大凡含血之虫相服，至于相啖食者，以齿牙钝利、筋力优劣自相胜服也。

---

## 论人元司事-三命通会-万民英(明)

论人元司事
夫一气浑沦，形质未离，熟为阴阳？太始既肇，裂一为三，倏息乃分，天得之而轻清为阳，地得之而重浊为阴，人位乎天地之中，禀阳阴冲和之气。故此轻清者为十干，主禄，谓之天元，重浊者为十二支，主身，谓之地元，天地多正其位，成才于两间者，乃所谓人也。故支吕所藏者主命，谓之人元，名为司事之神，以命术言之为月令。如正月建寅，寅中有艮土用事五日，丙火长生五日，甲木二十日；二月建卯，卯中有甲木用事七日，乙木二十三日；三月建辰，辰中有乙木用事七日，壬水墓库五日，戊土一十八日；四月建已，已中有戊土七日，庚金长生五日，丙火一十八日；五月建午，午中丙火用事七日，丁火二十三日；六月建未，未中有丁火用事七日，甲木墓库五日，已土一十八日；七月建申，申中有坤土用事五日，壬水长生五日，庚金二十日；八月建酉，酉中有庚金用事七日，辛金二十三日；九月建戌，戌中有辛金用事七日，丙火墓库五日，戊土一十八日；十月建亥，亥中有戊土五日，甲木长生五日，壬水用事二十日；十一月建子，子中有壬水用事七日，癸水二十三日；十二月建丑，丑中有癸水用事七日，庚金墓库五日，已土一十八日。此十二支按十二月各藏五行为人元，以配四时则春暖秋凉冬寒夏热，如环无端，终而复始，岁功毕而成一年。

---

## 论四时节气-三命通会-万民英(明)

论四时节气
卦气正月为泰，天气下降，当为雨水；二月大壮，雷在天上，当为惊蛰，先雨水而后惊蛰，亦宜也，惊蛰者，万物出乎震，震为雷也；清明者，万物齐乎巽，巽为风也，巽洁齐而曰清明，清明乃洁齐之义；谷雨三月中，自雨水后土膏脉动，至此又雨，则土脉生物，所以滋五谷之种也；小满四月中，先儒云：小雪后阳一日生一分，积三十日，生三十分而成一昼，为冬至，小满后阴生亦然。至若三月中谷雨，五月中芒种，此二气独指谷麦言，谷必原其生之始，谷种于春，得木之气，残于秋，金克木也；麦必要其成之终，麦种于秋，得金之气，成于夏，火克金也；六月节小暑，六月中大暑，六月中暑之极，故谓大，然未至于大则犹为小也；七月中处暑，七月暑之终，寒之始，大火西流，暑气于是乎处矣，处者，隐也，藏伏之义也；白露八月节，寒露九月节，秋木属金，金色白，金气寒白者，露色，寒者，露之气，先白而气始寒，固有渐也，九月中霜降露寒，始结为霜也；立冬后曰小雪、大雪，寒气始于露，中于霜，终于雪，霜之前为露，霜由白而始寒，霜之后为雪，雪由小而至大，皆有渐也；至小寒大寒，《幽风》云：“一之日徉发，二之日栗烈”，徉发风寒，故十一月之余为小寒，栗烈气寒，故十二月之终为大寒也。
大抵合而言之，上半年主长生，曰雨曰雷曰风，皆生之气，下半年主生成，曰露曰霜曰雪，皆成之气。下半年言天时，不言农时，农时莫急于春夏也。

---

## 论五行旺相休囚死并寄-三命通会-万民英(明)

论五行旺相休囚死并寄
盛德乘时曰旺。如春木旺，旺则生火，火乃木之子，子乘父业，故火相；木用水生，生我者父母，今子嗣得时，登高明显赫之地，而生我者当知退矣，故水休。休者，美之无极，休然无事之义。火能克金，金乃木之鬼，被火克制，不能施设，故金囚；火能生土，土为木之财，财为隐藏之物，草木发生，土散气尘，所以春木克土则死。夏火旺火，生土则土相，木生火则木休，水克火则水囚，火克金则金死。六月土旺，土生金则金相，火生土则火休，木克土则木囚，土克水则水死。秋金旺，金生水则水相，土生金则土休，火克金则火囚，金克木则木死。冬水旺，水生木则木相，金生水则金休，土克水则土囚，水克火则火死。
观夏月大旱，金石流，水土焦。六月暑气增，寒气灭；秋月金胜，草木黄落；冬月大寒太冷，水结冰，火气顿减，其旺其死，概可见矣。盖四时之序，节满即谢，五行之性，功成必复，故阳极而降，阴极而升，日中则昃，月盈则亏。此天之常道也。人生天地，势积必损，财聚必散，年少反衰，乐极反悲。此人之常情也。故一盛一衰，或得或失，荣枯进退，难逃此理，经云：人虽灵于万物，命莫逃乎五行。斯言尽矣。
五行寄生十二宫：长生、沐浴、冠带、临官、帝旺、衰、病、死、墓、绝、胎、养，循环无端，周而复始，造物大体与人相似，循环十二宫亦若人世轮回也。《三命提要》云：“五行寄生十二宫，一曰受气，又曰绝，曰脆，以万物在地中未有其象，如母腹空，未有物也；二曰受胎，天地气郊，氤氲造物，其物在地中萌芽，始有其气，如人受父母之气也；三曰成形，万物在地中成形，如人在母腹成形也；四曰长生，万物发生向荣，如人始生而向长也；五曰沐浴，又曰败，以万物始生，形体柔脆，易为所损，如人生后三日以沐浴之，几至困绝也；六曰冠带，万物渐荣秀，如人具衣冠也；七曰临官，万物既秀实，如人之临官也；八曰帝旺，万物成熟，如人之兴旺也；九曰衰，万物形衰，如人之气衰也；十曰病，万物病，如人之病也；十一曰死，万物死，如人之死也；十二曰墓，又曰库，以万物成功而藏之库，如人之终而归墓也。归墓则又受气，胞胎而生。”
凡推造化，见生旺者未必便作吉论，见休囚死绝未必便作凶言。如生旺太过，宜乎制伏，死绝不及，宜乎生扶，妙在识其通变。古以胎生旺库为四贵，死绝病败为四忌，余为四平，亦大概言之。

---

## 论遁月时-三命通会-万民英(明)

论遁月时
夫命以年为本为父，月为兄弟僚友，日为主为妻为己身，时为子孙为帝产为平生荣辱之首。又曰年为根，月为苗，日为花，时为实，故苗无根不生，实无花不结。所以遁月从年，遁时从日。遁月即甲己之年，正月起丙寅，二月丁卯，顺行十二月。
古歌曰：甲已之年丙作首，乙庚之岁戊为头，丙辛之岁寻庚上，丁壬壬位顺行流，更有戊癸何处起？甲寅之上好追求。
遁时如甲子日子时生人即甲己，还加甲，便知子时乃甲子，丑时乃乙丑，顺行十二时。
古歌曰：甲己还加甲，乙庚丙作初，丙辛从戊起，丁壬庚子居，戊癸何方发？壬子是直途。
月时之法，取天干合数，阴阳之配也。既取合数，自生化数，月则取生，时则取克。假如甲己化土，火生土故，月起丙寅；水克土故，时起甲子。月遁起寅，人生于寅之义，东作方兴之时也；时遁起子，天开于子之义，一阳方生之候也。究而言之，则皆相生而转，循环无端焉。盖上古历元年甲子，月甲子，日甲子，时甲子，甲己起，甲子祖于此也。有甲子则乙丑、丙寅顺布十二宫，阳生阳，阴生阴，相间一位，同类为夫妇。是起月之法，不外起时之中矣。

---

## 论年月日时-三命通会-万民英(明)

论年月日时
凡论人命，年月日时排成四柱，遁月从年，则以年为本，遁时从日，则以日为主。古法以年看，子平以日看，本此。如人本木而得卯月以乘之，主金而得酉时以乘子，谓之本，主乘旺气；如本水而得甲申、丙子、壬戌、癸亥月；主火而得丙寅、戊午、甲辰、乙已时；本木而得己亥、辛卯、甲寅、庚寅月，主金而得辛已、癸酉、庚申、壬申时，谓之本，主还家；本木而得癸未月，主金而得乙丑时；木水而得壬辰月，主火而得甲戌时，谓之本，主持印。四位如此，更吉神往来，凶煞回避，谓之本主得位，本胜于主者多得祖荫，主胜于本者当自卓立，本主两强，富贵双全。四柱中更抑扬归中，无太过不及，方作好命，有一位不及，必主蹇滞，然诸家命术皆云好年不如好月，好月不如好日，好日不如好时，大率以年则统乎一岁，月则该乎三十，而时日为得之。独不知得日时之吉而月不应，反为无用，况用神多取诸月，是月又可轻乎？唐李虚中独以日干为主，却以年月时合看生克制化，旺相休囚，取立格局。此发前贤所未发，故今术家宗之。
又曰年为太岁，主人一生祸福，如当生太岁，是金是木，要日月相生相应，造化和顺，则根基牢固，一生卓立成就。众支干五行不顺反克，冲破为伤，本主无寿，被形带煞。及生，月日时者主损木气，破伤祖业，六亲冷淡蹇滞之命也。月为运元，行运从月逮起，若日时是本生年之福，宜归运元生旺处以扶助之，故官印贵人，禄马财星宜在运元生旺处为佳；若日时是本生年之祸，宜归运元剥克处以潜济之。故土多窒塞，宜归运元疏通处；水多泛滥，宜归运元归宿处；火多暴露，宜归运元晦息处；金木太强，宜归运元沉潜处。或运元集生时之福，或运元发福于生时，日者三阳之会，帝皇之象，时者近侍之臣，以亲帝座，而时日有君臣庆会，天地德合。或年月日时四位纳音生旺之气，或四位禄与福贵气聚于时上，谓之四位集福于帝座；或时倒揭，旺气秀气散在诸位，而诸位乘吉会之气者，谓之帝座发福于四位。夫集福于帝座则以纯厚忠信为心，发福于四位则以聪明端直自进。若近侍之臣切忌土火金气太旺，不能久住，水木清奇多是翰林。年月发福处，不要生时破坏，败坏处仍要生时解释。
由是论之，年月日时均重，而时为尤重。人命贵贱、寿夭、穷通、得丧只在生时之辨。时有八刻，有初正末气不同，须细察之。
《定真论》曰：伤年不利父，伤月不利兄弟，亦主初年艰辛，伤日不利己身，名折腰煞，伤时不利子孙，亦无结果。若年生日月时三位谓之上生下，主损本气，兼破祖业；时上生日月年谓之下生上，主增福德。若上生下得丑行相逢，乘生福气，亦作好命看，若相乘生祸，则不佳。四柱纯粹，无刑冲破害，空亡死绝，更有福神互为之助方为吉命，反此则凶。

---

## 论胎元-三命通会-万民英(明)

论胎元
夫胎者，受形之始，故易乾知太始，以形言也；月者，成气之时，故传曰积日以为月，以气言也。今谈命或不以胎月为重，殊不思胎月是四柱之根苗，日时虽为紧，若不犯破胎月，或乘旺气禄马之处则为福尤多，或日时之吉而为胎月所犯，则吉亦归无用。是胎月最为枢要。
胎元之取，唯有一法，以当生前三百日为十月之气，乃是受胎之正，譬甲子日生便以甲子为受胎之日，盖五六计三百日，看其生日在何月中有，则闰在其中矣。且如戊子生人甲寅月乙丑日，须于半月前十月或十一月内，寻当生乙丑日，乃是三百日之正胎。

---

## 论坐命官-三命通会-万民英(明)

论坐命官
神无庙无所归，人无室无所栖，命无宫无所主，故有命宫之说，不然流年星辰，为凶为吉，以何凭据？
此法看是何月生人坐于何时，然后方定命坐何宫。先将所生之月从子上起正月，亥上二月，戌三，酉四，申五，未六、午七，已八，辰九，卯十，寅十一，丑十二，逆行十二位，次将所生之时加于所生之月，顺行十二位，逢卯即安命宫，假令甲子年三月生人得戌时，却将正月加子，二月在亥，三月在戌为止，又将戌时加在戌上、亥上、亥子上、子丑上、丑寅上、寅卯上、卯逢卯便是，即命坐卯宫是也。仍随甲子年起，亦如起月之法。甲已之年丙作首，乃丁卯宫也。次看三方并本命流干犯何星凶吉推之。

---

## 论大运-三命通会-万民英(明)

论大运
夫运者，人生之传舍。探命之说先以三元、四柱、五行、生死、格局致合以定根基，然后考究运气，协而从之以定平生之吉凶也。古人以大运则一辰十岁，折除以三日为年者何？盖一月之终，晦朔周而有三十日，一日之终，昼夜周而有十二时；总十年之运气，凡三日有三十六时，乃见三百六十日为一岁之数；在一月之中有三百六十时，折除节气，算计三千六百日为一辰之十岁也。天论折除之法必用生者日历。过日时数，其节气之数。阳男阴女，大运以生日后未来节气日时为数，顺而行之；阴男阳女，大运以生日前过去节气日时为数，逆而行之。假如甲子阳男十二月二十四日已时生，是月也二十九日申时立春，阳男数以未来之日，自二十四日已时至二十五日已时方是一日之实数，至二十九日申时正得五日三时之节气，实历过六十三日折除，过六十三时折除，计六百三十日，乃一岁奇九月之大运；起于丁丑，必自十二月生日后，实经历过二十有一之日，月运方移宫，是越三岁九月之内，方是甲子十二月生，行一岁奇九月之大运也。
凡行运，在干兼用地支之神，在支则弃天干之物。盖大运重地支，故有行东方、南方、西方、北方之辨损。用神者欲运制之益，用神者欲运生之身。弱欲运引进旺乡；官欲运生，不欲运伤；煞欲运制，不欲运助。财欲运扶，不欲运劫；印欲运旺，不欲运衰；食欲运生，不欲运枭绝。更看四柱强弱何如，原有原无，原轻原重。如木人用金为官，阳男运出未入申，阴男运出亥人戌；金人用木为财，阳男出丑入寅，阴男出已入辰，俱向禄临马。原有官，行官运发官；原有财，行财运发财；原有灾，行灾运发灾。更看当生年时得气浑浅，四柱得气深，迎运便发，得气浅，须郊过运始发，得其中气，运至中则发。
凡行运，长生主有创建作新之事；到临官、帝旺，主兴盛快乐，发福进财，生子骨肉之庆；到衰病之乡，多退败、破财、疾病等事；到死绝乡，主骨肉死丧，自身衰祸钝闷，百事蹇塞；到败运，主落魄懒惰，酒色昏迷；到胎库成形、冠带之乡，百事得中，安康平易。凡行运至夹贵、华盖、贵人，六合上，及乘生旺气者，皆主善庆，仍须察当生根基，十分则应五分，生时则应十分，福与灾同；凡行运至临官、帝旺上，太岁持之，官员主荐事改秩之喜中。

---

## 论小运-三命通会-万民英(明)

论小运
夫大运司十年之休咎，小运掌一岁之灾祥，是小运者补大运之不足而立名也。古人以男起丙寅顺行，女起壬申逆行，一定而不可易也。解者谓男之阳火，元气起戊子，三十丁已，十月至丙寅，此木生火；女之阴水，元气起庚子，二十辛已，十月至壬申，为金生水，此其数也。
醉醒子以为男女小运皆由时生而行之，逆顺亦以年定。如阳命阳年甲子时生堕地，即行乙丑，二岁丙寅，一位一年，周而复始，阴命阳年逆行亦然。尝试用之，屡验，亦要与大运及柱中用神日主较量吉凶。童限未郊大运，专用此法；行死绝煞旺之宫，必有危难。先详八字衰旺喜忌，然后以此参之，无不中矣。
今之谈命者只以大运为用，殊不知小运亦有紧关。大运虽吉，其小运不通，未可便言吉利；大运虽凶，其小运却吉，未可便作凶推。此小运又名行年，不可不究。

---

## 论太岁-三命通会-万民英(明)

论太岁
夫太岁者，乃一岁之主宰，诸神之领袖。其说有二：如四柱中生年曰当生太岁，如逐年轮转曰游行太岁。当生太岁乃终身之主，其理已论于前；其逐年太岁游行十二宫，定一年之祸福，为四时之吉凶。盖太岁如君也，大运如臣也。如君臣和悦，其年则吉；若值刑战，其年则凶。经运：岁伤日干，有祸必轻；日犯岁君，灾殃必重。此又分言：岁君伤日者，如庚年克甲日为偏官，譬君治臣，父治子，虽有灾晦，不为大害，何则？上治其下，顺也，其情尚未尽绝；日犯岁君，如甲日克戊年为偏财，譬臣其君，子其父，深为不利，何则？下凌上，逆也，其凶决不能免。若五行有救，四柱有情，如甲日克戊年，四柱原有庚申金，或大运中，亦有将甲木制伏纯粹。不能克戊土为有救；如大运并四柱有一癸字与戊相合为有情。经云：壬以癸妹配戊，凶为吉兆。
又有真太岁、征太岁之说。经云：生时相逢真太岁。假如甲子生人又见甲子年，谓之真太岁，又名转趾煞，要大运日主与太岁相和相顺，其年则吉；若值刑冲破害，与太岁互相战克则凶。如癸已日逢丁亥流年；日干支冲克太岁曰征，运干支伤冲太岁亦曰征，太岁干支冲日干支亦曰征，其年则凶，灾祸未免。又如甲子流年又是甲子运，谓之岁运并临，独羊刃、七煞为凶，财、官、印绶亦吉。又如甲子日见甲子太岁，谓之日年相并，如君子得之，谓之君臣处会，其年利奏对，有面君之喜，若当省士人得之，有登荐仕进之象，又要与岁君帝座和协，方为奇特；若是常俗小人遇之，最为不善，若生时相和，为灾稍轻。故经云：太岁当头立，诸神不敢当，若无官事扰，定主见重丧。此之谓与！更加以勾林、元亡、咸池、孤苦、宅墓、病死、官符、丧吊、白虎、羊刃、暴败、天厄诸凶煞并临，祸患百出，甚者死。
假如甲日见戊年太岁，甲又生寅卯亥未，年月日时又重见甲乙字并克，戊年柱中无庚辛已酉丑金局制木，丙丁火局焚木者，太凶。如一命戊辰、戊午、戊戌、甲寅，羊刃倒戈，遇壬申年四月，项生恶疮，头将堕死；又一命乙丑、乙亥、壬申、乙已，运行辛未、丙寅，日干之壬克太岁之丙，日支之庚申克太岁之寅甲，又寅刑已，已刑申，刑寅，行辛未运，合太岁之木局伤官，皆不为吉，其年甲午火旺战克，故死非命。
大抵日犯岁君，在五阳干则重，在五阴干则轻，若日干是天月德。太岁是用神则无咎，而反有获；天冲地击，柱中原有，流年再遇，亦无大咎；若太岁克当生时，或时克太岁，亦主有灾，却以子位断之。

---

## 总论岁运-三命通会-万民英(明)

总论岁运
夫太岁者，年中天子，一岁诸神煞之尊；统正方位，四送六气，迁运四时以成岁功，至尊无上，若人遇克冲压伏，皆为不详之兆。运者协和二十四气，般运一生休咎，扶持四柱，辅弼三元，运与流年二者相为表里，乃人命祸福死生所系，岁用天元，运用地支，凡行好运而日干伤流年天元，为福轻；若行不好运及脱财官运而日干伤岁干，为祸重，若是已发之命，祸患立至，凡行不好运，未可便言衰绝，大要知已发未发，其气数已过未过言之。行运以生月为运元，最怕行运与太岁冲克，若岁运冲月必祸；若岁运与日相对，谓之返吟，岁运压日，谓之伏吟，二者不利六亲，非横破财，不为吉兆。凡岁运吉凶，当生天元，或支中原无官星，天元有正官或原有偏官制伏太过，运遇天元官星，亦可发福；支无财而运干是财，亦可发财；支无煞而运干是煞，亦足为祸。
晦气者，乃不明之象，昏昧之道也，即甲已乙庚之例，以合则晦也，日干与时干不宜与太岁元天元合，合则名为晦气。又要分日干合太岁，如甲日已年之例，太岁合日干，如已日甲年之例。甲合已灾重，已合甲灾轻，岁位近者灾重，远者灾轻，如岁在日前五辰而遇合，谓之太岁入宅，晦气临门，主灾厄。
大运不宜与太岁相克相冲，尤忌运克岁，与日犯同，主破耗丧事，有贵人禄马解之稍吉，八字有救无虞。

---

## 论十干合-三命通会-万民英(明)

论十干合
夫合者，乃和谐之义，如阳见阳，二阳相竞则为克，阴见阴，二阴不足则为克，唯阴见阳，阳见阴为合，亦如男女相合而成夫妇之道。
东方甲乙木畏西方庚辛金克。甲属阳为兄，乙属阴为妹，甲兄遂将乙妹嫁金家，与庚为妻，所以乙与庚合。
南方丙丁火畏北方壬癸水克。丙属阳为兄，丁属阴为妹，丙兄遂将丁妹嫁水家，与壬为妻，所以丁与壬合。
中央戊己土畏东方甲乙木克。戊属阳为兄，己属阴为妹，戊兄遂将己妹嫁木家，与甲为妻，所以甲与己合。
西方庚辛金畏南方丙丁火克。庚属阳为兄，辛属阴为妹，庚兄乃将辛妹嫁火家，与丙为妻，所以丙与辛合。
北方壬癸水畏中央戊己土克。壬阳为兄，癸属阴为妹，壬兄乃将癸妹嫁土家，与戊为妻，所以戊与癸合。
甲与己何名为中正之合？甲，阳木也，其性仁，位处十干之首，己，阴土也，镇静淳笃，有生物之德，故甲己为中正之合。带此合主人尊崇重大，宽厚平直。如带煞而五行无气则多嗔好怒，性梗不可屈。
乙与庚何名为仁义之合？乙，阴木也，其性仁而太柔，庚，阳金也，坚强不屈则刚柔相济，仁义兼资。故主人果敢有守，不惑柔佞，周旋唯仁，进退唯义。五行生旺则骨秀形清，若死绝带煞则使气好勇，体貌不扬，自是非人。甲己、乙庚之合，妇人不忌。
丙与辛何名为威制之合？丙，阳火也，辉赫自盛，辛，阴金也，克刃喜煞。故丙辛为威制之合。主人仪表威肃，人多畏惧，酷毒，好贿喜氵㸒，若带煞或五行死绝则寡恩少义，无情之人。妇人得之，与天中、大耗、咸池相并者，貌美声卑，夭冶而氵㸒。
丁与壬何名为氵㸒慝之合？壬者，纯阴之水，三光不照，丁者，藏阴之火，自昧不明。故丁壬为氵㸒慝之合。主人眼明神娇，多情易动，不事高洁，习下无去，枕欢溺色，于我则吝，于彼则贪，若五行死绝或带煞，见咸池、大耗、天中自败，有氵㸒污家风之丑；亲厚小人，侮慢君子，贪婪妄作，必胜而后已。妇人氵㸒邪奸慝，易挑易诱，多招玷辱，或年高而嫁少夫，或年幼而配老夫，或先贱而后良，或先良而后贱。
戊与癸何名为无情之合？戊，阳土也，是老丑之夫，癸，阴水也，是婆娑之妇，老阳而少阴，虽合而无情，主人或好或丑，如戊得癸则娇媚，姿美得所，男子娶，妇人嫁美夫；若癸得戊则形容古朴，老相俗尘，男子娶老妻，妇人嫁老夫

---

## 论进交退伏-三命通会-万民英(明)

论进郊退伏
阎东叟云：以十干为四候，十五日为一候，十二日为进神候，外三日为郊退伏神候。故甲子为第一进神，则丙子、丁丑、戊寅为郊退伏神；己卯为第二进神，则辛卯、壬辰、癸巳为郊退退伏神；甲午为第三进神，则丙午、丁未、戊申为郊退伏神；己酉为第四进神，则辛酉、壬戌、癸亥为郊退伏神。值进神则发迹亨快，值郊神则庶事不谐，值退神则官资降黜，值伏神则所作滞留。

---

