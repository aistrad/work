# 渊海子平

Source: https://www.suanzhun.net/dianji/yuanhaiziping/

## 基础-渊海子平-徐大升(清)

基础
五干属陽，喜合。
以甲为例
见甲：为比肩、兄弟。
见乙：为劫财、败财，克父及妻。
见丙：为食神、天厨、寿星，为男。
见丁：为伤官、退财、耗气，子甥。
见戊：为偏财、偏妻、偏妾，克子。
见己：为正财、正妻，克母，为合神。
见庚：为偏官、七杀、官鬼、将星。
见辛：为正官、禄马、荣神，父母。
见壬：为倒食、偏印、枭神，克女。
见癸：为印绶、正人、君子，产业。
五干属陰，喜冲。
以乙为例
见甲：为劫财、逐马，克妻。
见乙：为比肩、兄弟、朋友。
见丙：为伤官、小人、盗气，为侄。
见丁：为食神、天厨、寿星，子孙。
见戊：为正财、正妻，克母。
见己：为偏财、偏妻、偏妾，克子。
见庚：为正官、禄马，克父母。
见辛：为偏官、七杀、官鬼，媒人。
见壬：为印绶、正人、君子，忌杀。
见癸：为倒食、偏印、枭神，克母。
《论天干地支暗藏总诀》
立春念三丙火用，余日甲木旺提纲。
惊蛰乙木未用事；春分乙未正相当。
清明乙木十日管，后来八日癸水洋；
谷雨前三戊土盛，其中土旺要消详。
立夏又伏戊土取；小满过午丙火光。
芒种己土相当好，中停七日土高张；
夏至陰生陽极利，丙丁火旺有土张。
小暑十日丁火旺，后来三日乙木芳，
己土三日威风盛；大暑己土十日黄。
立秋十日壬水涨；处暑十五庚金良。
白露七日庚金旺，八日辛兮祇独行。
寒露七日辛金管，八日丁火又水降；
霜降己土十五日，其中杂气取无妨。
立冬七日癸水旺，壬水八日更流忙；
小雪七日壬水急，八日甲木又芬芳。
大雪七日壬水管；冬至癸水更潺汪。
小寒七日癸水养，八日辛金丑库藏；
大寒十日己土胜，术者精研仔细详。

---

## 十神-渊海子平-徐大升(清)

十神
《论伤官》
伤官者，其验如神。
伤官务要伤尽；伤之不尽，官来乘旺，其祸不可胜言。伤官见官，为祸百端。
倘月令在伤官之位，及四柱配合、作事皆在伤官之处；又行身旺乡，真贵人也。
伤官主人多才艺、傲物气高，常以天下之人不如己；而贵人亦惮之，众人亦恶之。
运一逢官，祸不可言；或有吉神可解，必生恶疾以残其躯；不然运遭官事。
如运行剥官，财神不旺，皆是安享之人。
仔细推详，万无一失矣！
又云，伤官者，我生彼之谓也；以陽见陰，陰见陽，亦名盗气。
印绶若伤尽，不留一点；身弱忌官星，不怕七杀。
如甲用辛官，如丁火旺，能生土财；最忌见官星，亦要身旺。
若伤官不尽，四柱有官星露；岁运若见官星，其祸不可胜言。
若伤官伤尽，四柱不留一点；又行旺运及印绶运，却为贵也。
如四柱中虽伤尽官星；身虽旺，若无一点财气，只为贫薄。
如遇伤官者，须见其财为妙；是财能生官也。
如用伤官格者，支干、岁运，都要不见官星；如见官星，谓之伤官见官，为祸百端。
用伤官格局，见财方可用。
伤官之杀，甚如伤身七杀，其验如神。
年带伤官，父母不全；月带伤官，兄弟不完；日带伤官，妻妾不完；时带伤官，子息无传。
其余伤官，务要伤尽，则吉，见财方可；轻则远窜之灾，重则刑辟之难。
伤官有战，其命难存。
若月令在伤官之位，及四柱相合，皆在伤官之处；如行身旺乡，贵命也。
伤官之人，多负才傲物，常以他人不如己；君子恶之，小人畏之。
逢官运，无财救，必主大灾；不然主暗昧恶疾，以残其身；或运遭官刑矣！
如四柱虽伤尽官星，身弱逢财运发福，是为伤官见财。
仔细推详，万无一失。
又云，四柱有官而被祸重，四柱无官而被祸则浅。
大凡四柱见官者，或见伤官而取其财；财行得地则发，行败财之地必死。如运支内无财运，干虚露亦不可也。
如【乙亥，己丑，丁亥，庚戌】：丁以壬为官。丑戌本为伤官，只是丑为金库，又时上有庚字作财；此人行申酉限如意，入金脱气遂死矣！
大抵伤了官星，行官运则灾连；太岁亦然。
伤官伤尽最为奇，尤恐伤多返不宜；
此格局中千变化，推寻须要用心机。
火土伤官宜伤尽；金水伤官要见官；
木火见官官有旺；土金官去返成官；
惟有水木伤官格，财官两见始为欢。
伤官不可例言凶，有制还他衣禄丰；
干上食神支带合，儿孙满眼寿如松。
伤官遇者本非宜，财有官无是福基；
时日月伤官格局，运行财旺贵无疑。
伤官伤尽最为奇，若有伤官祸便随；
恃己凌人心好胜，刑伤骨肉更多悲。
伤官不可例言凶，辛日壬辰贵在中；
生在秋冬方秀气，生于四季主财丰。
丙火多根土又连，或成申月或成干；
但行金水升名利，火土重来数不坚。

---

## 神煞-渊海子平-徐大升(清)

神煞
《论陽刃》
夫陽刃者，号天上之凶星，作人间之恶杀，以禄前一位是也；如甲禄在寅，卯为陽刃。
喜偏官七杀，喜印绶；忌反吟伏吟，忌魁罡，忌三合。
何谓陽刃？甲丙戊庚壬五陽有刃，乙丁己辛癸五陰无刃，故名陽刃。
如命中有刃，不可便言凶，大率与七杀相似。
凡有刃者，多主富贵人；却喜偏财七杀。
然，“杀无刃不显，刃无杀不威！”刃杀俱全，非常人有之。大要身旺，运行身旺之乡；不要见伤官、刃旺运。
若命中元有杀刃，岁运又逢之，其祸非常。
若命有刃无杀，岁运逢杀旺之乡，乃转生而反成厚福；如伤官财旺，身弱杀旺，最可忌也。
如【庚申，己卯，甲寅，ＸＸ】：此命甲日见卯为刃，庚为七杀。其杀本伤身，却藉卯中乙木以配合，其杀有情，则杀不能伤身；正是甲以乙妹妻庚之义。其身旺南方运，所以为贵。
如【戊午，戊午，戊午，甲寅】：此命刃杀全，而又以午火为印，所以为贵。故《喜忌篇》云：“戊日午月，勿作刃看；岁时火多，却为印绶。”
如【辛酉，甲午，戊午，甲寅】：此命杀刃全，而有印绶。不合年干伤官透出，运行辛卯，犯伤官元有之辰；壬为财，是壬辰岁凶事投水而死。壬水克火印，时坐甲之七杀，谓之生杀坏印。即此命见辛为伤官，运行辛卯，忌见官；午中丁火为印绶，最忌伤官与财相见，缘水生木克身也。
如【癸未，乙卯，甲子，己巳】岳飞：此命卯刃癸印。不合时上己巳破印，运行辛亥，亥卯未合起陽刃；辛酉年，辛金又旺于酉，冲起卯刃二辛，则太过。金多见甲，身虽贵，亦遭刑也；然虽见辛为贵，所忌陽刃，不可一合一冲也。
陽刃存时莫看凶，身轻返助却为凶；单嫌岁月重相见，莫把生时作怒宫。
壬子休来见午宫，午宫又怕子来冲；丙日坐午休重见，会合身宫事有凶。
日刃还如陽刃同，官星七杀喜郊 逢；岁君若也无伤劫，支上刑冲立武功。
陽刃嫌冲合岁君，流年遇此主灾迍；三刑七杀如郊 遇，必定阎王出引征。
时逢陽刃喜偏官，若见财星祸百端；岁运相冲并相合，勃然灾祸又临门。
陽刃重逢合有伤，主人心性气高强；刑冲太重多凶厄，有制方为保吉昌。
陽刃之辰怕见官，刑冲破害祸千端；大嫌财旺居三合，断指伤残体不完。
马逢丙戊鼠逢壬，喜见官星七杀临；刑害无妨冲败惧，怕逢财地祸非轻。
《论日刃》
日刃与陽刃同。日刃有戊午、丙午、壬子也，与陽刃同法；不喜刑冲破害，不喜会合、兼受七杀，要行官乡，便为贵命。若四柱中一来会合，必主奇祸。
其人眼大须长、性刚果毅，无恻隐惠慈之心、有刻剥不恤之意。
三刑自刑魁罡全，发迹疆场。
如或无情、或财旺，则主其凶；或有救神，要先审察。如刑害俱全，类皆得地，贵不可言也！安得不举。
独陽刃以时言之，四柱中不要入财乡，怕冲陽刃。
且如戊日刃在午，忌行子正财运；壬刃在子，忌行午正财运；庚刃在酉，忌行卯正财运；甲日行巳午并辰戌丑未财运不妨，忌酉运；丙日刃在午，行申酉庚辛丑不妨，忌子运。
大抵陽刃要身旺，喜有物以去之，经曰：“人有鬼人，物有鬼物，逢之为灾，去之为福。”
如葛参政命，【壬申，壬子，戊午，乙卯】：戊日刃在午，喜得乙卯时，正官制伏去了，所以为福也。
《论日贵》
日贵者何？即甲戊兼牛羊之类。止有四日：丁酉、丁亥、癸巳、癸卯耳；最怕刑冲破害。经曰：“崇为宝也，奇为贵也，所以贵人怕三刑六害也。”
贵神要聚于日；运行怕空亡、及运行太岁，加会不要魁罡。
主人纯粹、有仁德、有姿色，不傲物。
或犯前刑克贫贱；刑冲太甚，贵人生怒，反成其祸。不可不察！
日贵有时法类同，须分昼夜贵；日要日贵，夜要夜贵矣！
日贵支干一位同，空亡大忌带官冲；仁慈广德多姿色，会合财官空自崇。
丁日猪鸡癸兔蛇，刑冲破害漫咨嗟；财临会合方成贵，终始合建乃是佳。
癸丁蛇卯屈猪鸡，官被刑冲祸必随；纯粹施为有仁德，尊崇富贵出希奇。
日贵看来是兔蛇，格生亥酉越堪夸；刑冲不遇空亡位，辅佐功勋在帝家。
《论日德》
日德有五：甲寅、戊辰、丙辰、庚辰、壬戌日是也。其福要多，而忌刑冲破害，恶官星，憎财旺；加临会合，但空亡而忌魁罡。此数者，乃格之大忌也。
大抵日德，主人性格慈善。
日德俱多，福必丰厚，运行身旺，大是奇绝；若有财官加临，别寻他格，正能免非横之祸。
若旺气已衰，运至魁罡，其死必矣！
或未发福，运至魁罡，体格既好，防生祸患；一脱于此，必能再发，终力微笑。不可不知也！
壬戌庚辰日德宫，甲寅戊丙要骑龙；运逢身旺心慈善，日德居多福自丰。
刑冲破害官财旺，空与魁罡会合凶；克战孤贫危险甚，纵郊 发迹命还终。
甲寅壬戌与庚辰，丙戊逢辰日德真；不喜空亡嫌禄破，更逢破害与刑冲。
丙辰切忌见壬辰，壬戌提防戊戌临；日坐庚辰与庚戌，甲寅还且虑庚辰。
日德不喜见魁罡，化成杀曜最难当；局中重见须还疾，运限逢之必定亡。
日德重逢免祸殃，官星切忌见财乡；更无冲破空刑物，堪作朝中一栋梁。
《论魁罡》
夫魁罡者有四：壬辰、庚戌、戊戌、庚辰日是也；如日位加临者众，必是福。
运行身旺，发福百端；一见财官，祸患立至。
主人性格聪明、文章振发、临事有断，惟是好杀。
若四柱有财及官，或带刑杀，祸不可测。
倘日独处，冲者太众，必是小人；刑责不已，穷必彻骨。
运临财官旺处，亦防奇祸。
魁罡四日最为先，迭迭相逢掌大权；庚戌庚辰怕官显，壬戌壬辰见财连。
主人性格多聪慧，好杀之心断不偏；柱有刑冲兼破害，一贫彻骨受笞鞭。
戊戌庚辰杀最强，壬辰庚戌号魁罡；日加重者方为福，身旺逢之贵异常。
人带魁罡性必强，鬼神愁立此身傍；如逢一位冲刑重，澈骨贫穷不可当。
魁罡四柱日多同，贵气期来在此中；日主独逢冲克重，财官显露福无穷。
《论金神》
夫金神者，止有三时：癸酉、己巳、乙丑。
金神乃破败之神，要制伏，入火乡为胜；如四柱中更带七杀陽刃，真贵人也。
大抵威猛者，以强暴为能；威茍不专，人得以侮，故必狠暴如虎动。群兽既慑，威德行矣！
然太刚必折，不有以制之，则宽猛不济，何以上履中和之道；故曰：“有刚者在驯伏，调致其和，福禄踵至。”
虽然，其人有刚断明敏之才，倔强不可驯伏之志。
运行火乡，四柱有火局，便为贵命；惧水乡，则非福矣！
甲午时上见金神，杀刃相临真贵人；火木运中财禄发，如逢金水必伤身。
性多狠暴才明敏，遇水相生立困穷；制伏运行逢火局，超迁贵显禄千钟。
金神遇火贵无疑，金水灾殃定有之；运到火乡多发达，官崇家富两相宜。
时遇金神贵气多，如逢陽刃却中和；若逢水运贫而疾，火制名高爵位峨。
癸酉己巳并乙丑，时上逢之是福神；傲物恃才宜制伏，郊 逢杀刃贵人真。

---

## 六亲-渊海子平-徐大升(清)

六亲
《六亲总篇》
夫六亲者：父、母、兄弟、妻财、子、孙是也。
用日干为主：正印正母；偏印偏母及祖父也；偏财是父，乃母之 夫星也，亦为偏妻；正财为妻；偏财为妾，为父是也；比肩为兄弟姐妹也；七杀是男；正官是女；食神是男孙；伤官是女孙及祖母也。
妇人命取六亲，与男命不同：取官星为夫星；七杀是偏夫；食神是男；伤官是女。
经云：“男取克干为嗣，女取干生为子息及奴婢也。”
年为祖上，月为父母伯叔兄弟门户，日为妻妾己身。
且如六亲受克何如？印绶见财，克母及祖母也；见比劫陽刃，克妻妾及父也；官杀多者，难为兄弟；伤官食神多，难为子息；枭印伤孙，克祖母也。
譬如：正印作合母不正；财作合妻不正；官作合女不正；偏财作合妾不正；比肩作合姊妹不正；伤官作合祖母不正；食神作合孙女不正。
假如甲日为主，见癸为母，见戊辰戌为父及妾，见己丑未午字，则与戊字相争夺，又伤癸水，克母之 义明矣；见甲寅字，克父及妾；见庚申字，主克兄姊也；见乙卯字克弟妹；见丙巳字克子女也；余仿此。此必以岁运见何字，则克何人；更将冲克衰旺向背，将来者进，功成者退。兼有孤神寡宿，旬中有空亡者忌，二三反吉。
金空则鸣，火空则发，水空则流，此三者上吉；木空则朽，土空则崩，二者主凶。当以本生年起，克害无疑也。
《六亲捷要歌》
分禄须伤主馈人，比肩重迭损严亲；
正财克母偏财父，夫妇相刑值退神。
食神有寿妻多子，偏官多女少麒麟；
乘旺伤官嗣必绝，中和印绶自荣身。
《论父》
偏财是父，乃印绶之官星也。
如甲日以戊为父，再见甲寅字、或木局全、或临死绝冲刑之地，主克父也；不然，主离异不睦、或疾病残伤。若得庚字申字救，庶无大害。
如甲旺戊衰，亦主有疾少靠。
如戊临生旺、贵人、天月德地，亦主有贵；更得丙丁生助，享父之福无穷。
如临杀地，父死他乡。
居衰败受制之处、墓绝之地，主父平常，不得父力也。
《论母》
正印者，乃生我之身也。
如甲日以癸为母，遇己丑未主克母；见多，主母嫁二夫。
一戊失地、或被克，主母伤前夫。
戊字受生、或印临桃花沐浴，母有外情。
如印长生，主母慈淑寿长、益和子母。
如临陽刃杀地、或值绝墓孤寡，主母不贤或有残疾不睦。
须以理推，无不验矣！
《论兄弟姊妹》
比肩者，兄弟也。
且如，甲见甲为兄，乙为弟妹；寅卯亦然。
见庚则克兄，见辛则伤弟。
甲木旺相，兄姊争财；甲乙寅卯既多，则兄弟姊妹夺财不和，争斗是非。
见己合甲，兄姊不正。
见庚，弟妹不正。
如见杀多，乙木得局，是杀合会乙木而伤甲；此兄不若弟之福，借弟之力而加恃。
甲木寅月，乙木受制，主兄旺弟衰。
其余和顺不睦，但以八字休旺死绝推之，无不应验矣！
《论妻妾》
正财为正妻，偏财妾也。
甲木见己土为正财，戊土为偏财。
又见乙木局，亥卯未伤妻。
甲寅克妻也，更主妻不正。
财衰败墓绝，主妻有疾不贤，否则年高再嫁。
见癸字，则妾不正。
见己土丑未字，则主自安。
比肩分夺、财临沐浴桃花，主妻妾私通。
日下月下坐财官，主妻多内助，更得妻财。
偏财得位，妾胜于妻。
主财自旺，妻不容妾。
官杀重见，妻招干蛊可畏。
财官并美，为人怕妻；见杀尤忌。
财多身弱，妻反胜夫。
财命有气，妻妾和顺，是得妻力。
日坐空亡，难为妻妾。
又看孤鸾之日、陽错陰错，主克妻；或因亲致眷、寒房冷娶、入赘填房。女人犯此，主父母家陵替、或致讼事。余仿此例。
《论子息》
七杀者子也。
如甲见庚申是子，辛酉是女。若见丙火午寅、或杀临陽刃杀宫，主克子；不然疾病不肖。遇戊己土得令，则子得力和顺。见丙巳字，女不正；若临沐浴桃花，更兼暗合，食神多者，其女私通。若杀临长生月德天德，所临之地，贵人、禄马、食神、财乡，言有强父贵子；要禀中和。
陽日陽时男重见；陽日陰时，先男后女；陰日陰时女重见；陰日陽时，先女后男。
伤官见官，子孙凶顽。
时上伤官及空亡，难为子息。
女命取伤官是子，食神是女；若见印绶枭神，难得子也。
男命官杀得地，而禀中和者，言其有子。将生成之数断之，生旺倍加，死绝减半；太过不及，不以此断。太过有子而多克夭、或凶顽；不及则少生养。
官杀得地而有扶助，吉曜多者，其子忠孝贤明；居休、囚、死、绝、破、败、衰、病、勾绞、元凶、空虚之地，则子当不肖，贫贱疾病之子。更兼孤神寡宿，主孤苦伶仃。
且如甲子之日，甲子之时：庚死于子，死中至老没儿郎；入墓之时难保双；受气绝中一个子；胎中头女有姑娘；养中三子只留二；长生之位，旬中半合，主七个儿子也；沐浴一双保吉康；冠带临官三子位；旺中五子自成行；衰中二子；病中一；自己数至亥病中一。依此推之。
且如八字中若无子星，时上又不生旺，运行官杀旺乡，主有子；运过却无。
如柱中有官杀，而行伤、食、休、衰、绝、弱之运，伤损其子；运过方存。
八字有一杀一子，二杀二子，无杀无子。
如柱中身杀两停，而杀逢旺乡，就作多子断之；亦看财神何如，逐时增减，多寡推之。无不验矣！
《论小儿》
凡小儿命，见财多，必庶出螟蛉，克父母也；若幼年行运于财旺之乡亦然。
甲侧生顶不正，有胎衣遮；丁偏生双顶，干生有依，应有克刑；辰复生，背父易生易养；申有声；寅迟滞；未吉；辰有胎衣包；仰生有惊。
夫小儿命，大要身旺，最喜印绶生之，无财克之，则易生灾少。不要官星七杀、陽刃伤官太旺，身旺亦多灾；身弱则难养。
如见所畏之辰，切不要行运岁君助之。
大畏财旺，不庶出必螟蛉，克父母也；更不要行运早，盖气难敌也。
【庚子，戊寅，戊子，丁巳】：生月中之后，月逢七杀，赖有丁火为印绶，寅为长生之地，能生戊土；不合见庚子，巳字金长生，其二子之水为财，克丁火生气，反生月中七杀。七杀来克身，身弱难敌；故当年十一月，其子死矣！此为生杀坏印之祸也。
如【癸酉，癸亥，己丑，乙亥】：此命四柱财重，自分娩几乎俱亡；未岁余父母亦亡，乃过房继养。其它仿此，无疑也！
《论小儿关煞》
小儿之命，当论时辰为主；先看关煞，次看格局。
日主强，财官旺，有关无煞。
日干弱，财官少，常病可养。
日干弱，财官多，有关有煞；又有三合，聚煞者难养。
不带刑冲者，声音响亮，夜啼急性。
八字有财官，生于富贵之家；偏官生于平常之家；伤官劫财，生于贫贱之家；偏官偏印偏财，主偏生庶出，不然第三四胎。
子平之法，偏官为关，偏财为煞，取生辰之数断之；水一、火二、木三、金四、土五。且如甲日庚杀，乃四、九岁；如丙见壬杀，一、六岁；如戊日甲杀，三、八岁；庚日丙杀，二、七岁；壬见戊杀，五、十岁见之。至于陰干，亦如此。无不验矣！

---

## 女命-渊海子平-徐大升(清)

女命
《论妇人总诀》
推妇人之命，与男命大不同。草堂丁进士先生作元《神趣八法》，照返鬼伏属类从化；女命八法，纯和清贵、浊乱娼婬。
取官为夫，为福星；财旺生官，则夫纳福。
印绶食神为名贵，有称呼。
生气印绶，难为子息。
印绶财官，必生于富贵之家，才貌贤淑。
甲日见辛酉是正夫，丁午字伤正夫。
庚申是偏夫；如庚申辛酉重见，乃伤夫再嫁。
若财太多，官杀太旺，乃明暗夫集多，婬而且滥。
财多而婬；故女人要财薄，旺夫益子。
如官得地，七杀受伤，食神干旺，印绶天月二德，夫荣子贵，封赠之命。
妇人八字，伤官官杀混杂，食神财旺身衰，为人妒害，好色贪婪，凶顽可畏。
伤官见官，克夫再嫁、身心劳役；虽不伤夫，亦有病患、平生欠福，多主不安。
大忌年上伤官，主产厄带疾；否则伤寿。
伤官主人聪明，美貌秀气。
伤官见杀者富，无财者贫。
劫财败财、伤官身旺，贫贱下格。
以上十五格，皆是冲官逢合，俱有伤官之忌；虽是富贵，不免婬滥之风。
七杀正官，只要一位者良；杀多则夫多。
官杀被合，乃婢妾姊妹争权。
且如甲用辛官，丙合是也；乙用庚官，见丁是也；戊用乙官，见辛是也。此是被合取之，余仿此，主妇人招嫁不定。
八字中伤官及官星死绝，孤神寡宿，日时空亡，乃孤克之命。
如天干透出官杀，地支无官杀，更临休囚死绝、退气之地，乃女绝其夫之气，当作偏房婢妾推之。
命若有天月德，无产厄血光之患，亦无婬滥之气。
女命只要身弱，主性纯粹而温 柔、能奉公姑、帮助夫主；身强欺夫，不孝公姑、是非生事、性多急躁。身弱为病，身强亦然。
八字喜贵，不宜驿马咸池；要纯和柔弱，不宜刚健太强，岁运亦同。
外有陰错陽差、孤鸾之日，不利嫁娶；皆无花烛成亲，因亲至眷，填房孝娶婚姻转析。
《孤鸾煞》云：“木虎孀无婿，金猪岂有郎；赤黄马独卧，黑鼠守空房。”主女寡而男孤。
时中并冲，女则难为夫嗣；加以空亡、时日孤克，不待言而可知。
八字官杀俱无，却行官杀财运，乃夫星得地则孤。
八字财官俱有，运行伤官劫财之地，难为夫宫；运过方嫁。细推甚验。
财官印绶三般物，女命逢之必旺夫；不犯杀多无混杂，身强制伏有称呼。
女命伤官福不真，无财无印守孤贫；局中若见伤官透，必作堂前使唤人。
有夫带合须还正，有合无夫定是偏；官杀重来成下格，伤官重合不须言。
官带桃花福寿长，桃花带杀少祯祥；合多切忌桃花犯，劫比桃花大不良 。
女命伤官格内嫌，带财带印福方坚；伤官旺处伤夫主，破了伤官损寿元。
飞天禄马井栏叉，女命逢之福不佳；只好为偏并作妓，有财方可享荣华。
《陰命赋》
凡观陰命，先观夫主之盛衰；次论身荣，要见子息之强弱。
夫荣子旺，定知富贵荣华。
子死夫衰，只是穷孤下贱。
有夫有子而贫寒者，盖因身在衰乡。
无夫无子而昌盛者，亦是身居旺地。
若贵人少者，不富亦昌。
合贵神非妓即尼，论婬贱者。
四柱伤官，暗招财损。
招婿者，夫显于门户之中。
偏夫者，夫旺于日时之上。
夫衰身旺，主为廉洁之人。
鬼旺身衰，必作孤寒之妇。
凡观陰命之五行，要精详于明辨矣！
《女命总断歌》
择妇须沉静，细说与君听。
夫主要强宫，身主要强甚。
官星若不合，夫主无所依。
合绝莫合贵，此法少人推。
专以日为年，此法少人传。
带禄入生旺，产死教人谤。
驿马带贵人，终久落风尘。
有辰休见戌，有戌休见辰；
辰戌若相见，多是婬贱人。
有杀不怕合，无杀却怕合；
合神若是多，非妓亦讴歌。
贵人一座正，两三作宠 定。
陽刃带伤官，驳杂事多端。
满盘多是印，损子必须定。
二德坐正财，富贵自然来。
四柱俱休囚，封赠福禄寿。
金水若相逢，必招美丽容。
寅申巳亥全，孤婬口便便。
子午逢卯酉，定是随人走。
辰戌逢丑未，妇道之大忌。
两贵一位杀，权家富贵说。
财官若藏库，冲破岂不富。
天干一字连，孤破祸绵绵。
地字连一字，两度成婚事。
《女命富贵贫贱篇》
欲推女命，先看官星；官带杀而贫贱，官得令以安荣。
伤官太重必妨夫，且是为人性重。
倒食重逢须减福，那堪更犯孤辰。
杀重须奔贵室。
合多定损贞名。
坐禄乘舆而稳厚。
冲身动步以轻浮。
若乃桃花浪滚，婬奔之耻不堪言。
日禄归时，贵重为人所敬。
天月二德以坐本命，如逢印绶，贵当两国之封。
时日陽刃，本是凶神，既不利于夫主之宫，兼损坏乎平生之性。
身干主祯祥。
时犯食神健旺，要观八字之强；专食子荣，忌偏印窃身之胜。
守闺门而正静，必由陰日守中和。
待夫婿以经营，此乃陽干时旺甚。
大抵，欣逢正禄。
怕犯咸池。
清贵得长生之辅。
杂浊以败气之归。
四柱败多，大忌冲身而犯合。
一生忙甚，若非是妓即为尼。
印坏与公姑相妒。
食专得子嗣之宜。
官杀重逢，须防婬乱。
姊妹透出，便见争夫。
魁罡有灵变之机。
日贵有安常之福。
即以干支分定，官杀胜而无制伏，不为娼妓，定作尼姑。
《滚浪桃花》
女命用官为夫、或杀；只喜一位，多者克夫。
如命满盘官星为忌；满柱杀星，为福反吉。
伤官不为贵，伤官运复行克夫。
伤官有制身绝。
女命伤官，刑子、克夫为决。
女命官星多者，伤夫主贱。
伤官桃花，为妓女命，或主克子息。
若见贵人一位，或带荣神、或犯绝地，多富贵贞洁。
禄马相随，桃花带贵，咸池遇马，多婬、妨夫破家。
有辰无戌命孤，晚景寂寞。
戌多无辰，初年劳碌，中年好；不妨夫、不克子，风流 而婬。
辰戌全则婬乱破家、伤夫克子、夭寿残疾。
《女命贵格》
正气官星。
财官两旺。
印绶天德。
独杀有制。
伤官生财。
坐禄逢财。
官星带合。
日贵逢财。
官贵逢官。
官星坐禄。
官星桃花。
食神生旺。
食神生财。
杀化印绶。
二德扶身。
三奇合局。
陽刃有制。
拱禄拱贵。
归禄逢财。
《女命贱格》
官杀混杂。官杀无制。
杀星太重。伤官太重。
贪财坏印。比肩犯重。
无官见合。无印见杀。
伤官七杀。带合桃花。
八字刑冲。财多身弱。
陽刃冲刑。金神带刃。
多官多合。倒插桃花。
身旺无依。伤官见官。
财官遇印。印绶遇劫。

---

## 子平举要歌-赋论·一-渊海子平-徐大升(清)

《子平举要歌》
造化先须详日主，坐官坐印衰旺取；天时月令号提纲，元有元无旺重举。
大抵官星要纯粹，正偏杂乱反无情；露官藏杀方为福，露杀藏官是祸胎。
杀官俱露将何拟，混杂财官取财议；官旺怕官忌刑冲，官轻见财为福利。
年上伤官最可嫌，重怕伤官不可蠲；伤官用财乃为福，财绝官衰福亦然。
贪合忘官荣不足，贪合忘杀为己福；堪差身弱怕财多，更历官乡祸相逐。
财多身弱食神来，食神会杀必为灾；会天合地有刑克，更宜达士细推裁。

---

## 详解定真论-赋论·一-渊海子平-徐大升(清)

《详解定真论》
夫生日为主者，行君之令，法运四时；陰陽刚柔之情，内外否泰之道。进退相倾，动静相伐，取固亨出入之缓急，求济复散敛之巨微。
择日之法有三要：以干为天，以支为地，支中所藏者为人元。乃分四柱，以年为根，月为苗，日为花，时为果。
又择四柱之中，以年为祖上，则知世代宗派盛衰之理；月为父母，则知亲荫名利有无之类；以日为己身。
当推其干，搜用八字，为内外生克取舍之源。干弱则求气旺之藉，有余则欲不足之营。
干同以为兄弟。如乙以甲为兄，忌庚重也；甲以乙为弟，畏辛多也。
干克以为妻财，财多干旺则称意；若干衰则反祸矣！
干与支同，损财伤妻。
男取克干为嗣，女取干生为子，存失皆例；以时分野，当推贫贱富贵之区。
【理愚歌】云：“五行真假少人知，知时须是泄天机”是也。俗以甲子作海中金，即娄景之前，未知金在海中之论。
或以年为主者，则可知万亿富贵相同者；以甲子年生，便可为本命忌日之戒。
以月为兄弟，如火命生酉戌亥子月，言兄弟不得力之断。
以日为妻，如在冲刑克杀之地，言克妻妾之断。
以时为子息，临死绝之乡，言子少之断。
盖此论之，皆非人之所为，造物陰陽之所致。倾世术士，不知斯理，而潜乱于俗，不可以言传，当考幽微之玅矣！

---

## 喜忌篇-赋论·一-渊海子平-徐大升(清)

《喜忌篇》
四柱排定，三才次分，专以日上天元，配合八字支干；有见不见之形，无时不有；神煞相绊，轻重较量。
若乃，时逢七杀，见之未必为凶；月制干强，其杀反为权印。
财官印绶全备，藏蓄于月季之中。
官星财气长生，镇居于寅申巳亥。
庚申时逢戊日，名食神干旺之方；岁月犯甲丙卯寅，此乃遇而不遇。（合禄格）
月生日干无天财，乃印绶之名。（印绶格）
日禄居时没官星，号“青云得路”。（归禄格）
陽水迭逢辰位，是“壬骑龙背”之乡。（壬骑龙背格）
陰木独遇子时，为“六乙鼠贵”之地。（六乙鼠贵格）
庚日全逢润下，忌壬癸巳午之方；时遇子申，其福减半。（井栏叉格）
若逢伤官月建，如凶处未必为凶；内有正倒禄飞，忌官星，亦嫌羁绊。
六癸日时逢寅位，岁月怕戊己二方。（刑合格）
甲子日再逢子时，畏庚辛申酉丑午。（子遥巳格）
辛癸日多逢丑地，不喜官星；岁时逢子巳二宫，虚名虚利。（丑遥巳格）
拱禄拱贵，填实则凶。（拱禄格、拱贵格）
时上偏财，别宫忌见。（时上偏财格）
六辛日逢戊子，嫌午未位，运喜西方。（六陰朝陽格）
五行遇月支偏官，岁月时中亦宜制伏；类有去官留杀，亦有去杀留官。
四柱纯杂有制，定居一品之尊；略有一位正官，官杀混杂反贱。
戊日午月，勿作刃看；时岁火多，却为印绶。
月令虽逢建禄，切忌会杀为凶。
官星七杀郊 差，却以合杀为贵。
柱中官星太旺，天元羸弱之名。
日干旺甚无依，若不为僧即道。
印绶生月，岁时忌见财星；运入财乡，却宜退身避位。
劫财陽刃，切忌时逢；岁运并临，灾殃立至。
十干背禄，岁时喜见财星；运至比肩，号曰“背禄逐马”。
五行正贵，忌冲刑克破之宫。
四柱干支，喜三合六合 之地。
日干无气，时逢陽刃不为凶。
官杀两停，喜者存之，憎者弃之。
地支天干合多，亦云“贪合忘官”。
四柱杀旺运纯，身旺为官清贵。
凡见天元太弱，内有弱处复生。
柱中七杀全彰，身旺极贫。
无杀女人之命，一贵可作良人。
贵众合多，定是师妮娼婢。
偏官时遇，制伏太过，乃是贫儒。
四柱伤官，运入官乡必破。
五行绝处，即是“胎元”；生日逢之，名曰“受气”。
是以陰陽罕测，不可一例而推，务要禀得中和之气。神分贵贱，略敷古圣之遗书，纵约以今贤之博览。若通此法参详，鉴命无差无误矣！

---

## 继善篇-赋论·一-渊海子平-徐大升(清)

《继善篇》
人禀天地，命属陰陽，生居覆载之内，尽在五行之中。
欲知贵贱，先观月令乃提纲，次断吉凶。
专用日干为主本；三元要成格局，四柱喜见财官。
用神不可损伤。
日主最宜健旺。
年伤日干，名为“主本不和”。
岁月时中，大怕杀官混杂。
取用凭于生月，当推究于浅深；发觉在于日时，要消详于强弱。
官星正气，忌见刑冲。
时上偏财，怕逢兄弟。
生气印绶，利官运，畏见财乡。
七杀偏官，喜制伏，不宜太过。
伤官复行官运，不测灾来。
陽刃冲合岁君，勃然祸至。
富而且贵，定因财旺生官。
非夭则贫，必是身衰遇鬼。
六壬生临午位，号曰“禄马同乡”。
癸日生向巳宫，乃是“财官双美”。
财多身弱，正为富屋贫人。
以杀化权，定显寒门贵客。
登科甲第，官星临无破之宫。
纳粟奏名，财库居生旺之地。
官贵太甚，纔临旺处必倾。
印绶被伤，倘若荣华不久。
有官有印，无破作廊庙之材。
无官无印，有格乃朝廷之用。
名标金榜，须还身旺逢官。
得佐圣君，贵在冲官逢合。
非格非局，见之焉得为奇。
身弱遇官，得后徒然费力。
小人命内，亦有正印官星。
君子格中，也犯七杀陽刃。
为人好杀，陽刃必犯于偏官。
素食慈心，印绶遂逢于天德。
生平少病，日主高强。
一世安然，财命有气。
官刑不犯，印绶天德同宫。
少乐多忧，盖因日主自弱。
身强杀浅，假杀为权。
杀重身轻，终身有损。
衰则变官为鬼，旺则化鬼为官。
月生日干，运行不喜财乡。
日主无依，却喜运行财地。
时归日禄，生平不喜官星。
陰若朝陽（辛日戊子时），切忌丙丁离位。
太岁乃众杀之主，入命未必为灾；若遇斗战之乡，必主刑于本命。
岁伤日干，有祸必轻。
日犯岁君，灾殃必重；五行有救，其年反必为财。
四柱无情，故论名为“克岁”。
庚辛来伤甲乙，丙丁先见无危；丙丁反克庚辛，壬癸遇之不畏；戊己愁逢甲乙，干头须要庚辛；壬癸透露戊己，甲乙临之有救；壬来克丙，须要戊字当头；癸去伤丁，却喜己来相制。
庚得壬男制丙，夭作长年。
甲以乙妹妻庚，凶为吉兆。
天元虽旺，若无依倚是常人。
日主太柔，纵遇财官为寒士。
女人无杀、带二德，作两代之封。
男命身强、遇三奇，为一品之贵。
甲逢己而生旺，定怀中正之心。
丁遇壬而太过，必犯婬讹之乱。
丙临申位，逢陽水难获延年。
己入亥宫，见陰木终为损寿。
庚值寅而遇丙，生旺无危。
乙遇巳而见辛，身衰有祸。
乙逢庚旺，常存仁义之风。
丙合辛生，镇掌威权之职。
一木重逢火位，名为气散之文。
独水三犯庚辛，号曰体全之象。
水归冬旺，生平乐自无忧。
木向春生，处世安然必寿。
金弱遇火炎之地，血疾无疑。
土虚逢木旺之乡，脾伤定论。
筋疼骨痛，盖因木被金伤。
眼昏目暗，必是火遭水克。
下元冷疾，必是水值火伤。
金逢艮（寅）而遇土，号曰还魂。
水入巽（巳）而见金，名为不绝。
土临卯位，未中年便作灰心。
金遇火乡，虽少壮必然挫志。
金木郊 差刑战，仁义俱无。
水火递互相伤，是非日有。
木从水养，水盛而木则漂流。
金赖土生，土厚而金遭埋没。
是以五行不可偏枯，务禀中和之气；更须绝虑忘思，鉴命无差误矣！

---

## 看命入式-赋论·一-渊海子平-徐大升(清)

《看命入式》
五行提纲，凡看命排下八字，以日干为主。
取年为根，为上祖财产，知世运之盛衰。
取月为苗，为父母，则知亲荫之有无。
日干为己身，日支为妻妾，则知妻妾之贤淑。
时为花实，为子息，方知嗣续之所归。
法分月气深浅，得令不得令。
年时露出财官，须要身旺；如身衰财旺，但多反破财伤妻。
身旺财多财亦旺，财多称意。
若无财官，次看印绶得何局式，吉凶断之。
学者不可拘执，而不知通变也。

---

## 神趣八法-赋论·一-渊海子平-徐大升(清)

《神趣八法》
类象者：乃天地一类也。如春生人，甲乙天干，地支寅卯辰全，无间断破坏，谓之夺东方一片秀气；最怕引至时为死绝之乡，谓之破了秀气，运至死绝，则不吉。或时上年上引生旺，为之秀气加临，十分大美。
属象者：乃天干甲乙木，地支寅卯未全者是也。
从象者：如甲乙日主无根，地支全金，谓之从金；四柱纯土，谓之从土；四柱纯水，谓之从水；四柱纯木，谓之从木；只有秀气者吉，无秀气者不吉。或天干有甲己字，或有根者不吉。其从火者，大旺运吉，死绝地凶。
化象者：乃甲乙日生人，在辰戌丑未月，天干有一己字合甲字，谓之甲己化土，喜行火运；如逢甲乙木生旺运，化不成，反为不吉。己字中露出二甲字，谓之争合；有一个乙字露出，谓之妒合，为破格不成。
照象者：如丙日巳午未，年月日遇时上一位卯木，谓之木火相照，甚吉；如壬癸日申子辰全属象者，遇时上一位金，谓之金水相照，大吉。年干有照者，亦吉也。
返象者：乃所谓值月令用神，引至时上一位为绝之乡，谓之用之不用，皆为返运；又遇返之太甚，则不吉。
鬼象者：乃秋月生甲乙日，地支四位纯金，谓之鬼象；只要鬼生旺运皆吉。怕见至死绝之乡，而又身旺则不吉。
伏象者：乃寅午戌三合全，又值午月生逢壬日，而天干无丁字透露，壬水又无根；乃取午中有丁火，合壬水而伏之。所谓伏象，运至木火之乡皆吉；只愁水旺之乡，则不利也。

---

## 杂论口诀-赋论·一-渊海子平-徐大升(清)

《杂论口诀》
看子平之法，专论财官；以月上财官为紧要；发觉在于日时，要消详于强弱。
论官星不论格局。
论格局不论官星。
入格者，非富即贵。
不入格者，非夭即贫。
官怕伤。
财怕劫。
印绶见财，愈多愈灾。
伤官见官，为祸百端；若非疾病伤躯，必当官讼囚系、子丧妻伤。
伤官见官，元有者重，元无者轻。
伤官见官，重则迁徙，轻则刑责。
伤官见官，心地勾曲，诡谲多诈，傲物气高；常以天下人不如己；贵人惮之，小人恶之。
伤官用财者富。
伤官劫财者贫。
年上伤官，富贵不久。
月上伤官，父母不完。
日上伤官，难为妻妾。
时上伤官，子孙无传。
岁月伤官劫财，生于贫贱之家。
日下时中有财官，先贫后富。
岁月财官印绶，生于富贵之家。
故，日时伤官劫财，先富后贫，伤损子息，无晚福。
故，伤官见官、官杀混杂，为人好色多婬，作事小巧寒贱。
乙木巳上为太乙，亥上登明；男好色，女婬滥。
官杀混杂，有财者吉；无财印者凶。
但看，财命有气，纵背禄而不贫；财绝命衰，纵建禄而不富。
劫财败财，心高下贱，见者主贪婪。
鬼中逢官须逼迫。
彼克我（官杀）兮贵。
我克彼（财）兮富。
彼生我（印）兮以仗母力，长我精神。
我生彼（食伤）兮，常怀逼迫。
财入月令，勤俭悭吝。
柱有劫财比刃多者，刑父伤妻，不聚财也。
路伎商贾，须观落地之财。
宰相须看得时正禄。
七杀枭重，走遍他乡之客。
伤官劫财，瞒心负赖之徒。
重犯财官者，贵。
重犯亡神者。夭。
七杀宜制，独立为强。
明杀合去，五行和气春风。
暗杀合来，刑伤害己。
时杀喜冲，喜刃无制；女多产厄，男犯刑名。
二德无破，女必贤良，男多忠孝。
伤官用印去财，方可驰名。
伤官用财，伤官处须当发福。
入格清奇者，富。
入格不成者，贫。
一格二格，非卿即相；三格四格，财官不纯，非隶卒多是九流。
六陰朝陽，季月只作印看。
吉神惟怕破害。
凶神不喜刑冲。
财官印食，定显慈祥之德。
伤官劫刃，难逃寡恶之名。
冲天无合，乃飘流之徒。
六壬趋艮（寅），逢亥月者贫。
马落空亡，操心落魄之人。
离祖月合、逢冲过房、杀带三刑，母明父暗，多是偷生。
财印偏官，庶出已定。
干头灭烈，冉伯牛怨于苍天。
时日冲刑，难免卜商、庄子之叹。
刑多者，为人不义。
合多者，疏者亦亲。
合多主晦。
冲多主凶。
辰多好斗。
戌多好讼。
辰戌魁罡，多凶少吉。
时日空亡，难为妻子。
郊 驰驿马，别土离乡。
食神干旺，胜似财官；顺食者食前方丈，倒食者箪食豆羹。
食衰枭旺，不死也灾。
水润下兮，文学显达。
土稼穑兮，富贵经商。
金水双清而为道。
火土混浊而为僧。
子午最嫌巳亥。
卯酉切忌寅申。
己入亥宫，见陰木终为损寿；时逢丙寅，则冠带簪缨。
五行绝处，即是“胎元”；生日逢之，名曰“受气”。
化者有十日：甲申、乙酉、庚寅、辛卯、壬午、癸未、丙子、丁丑、戊午、己丑，八字虽不入格，富贵亦是盈余；另有福德秀气，各有天地神祇。
论化之格，化之真者，名公巨卿；化之假者，孤儿异姓。逢龙即变化，飞龙在天，利见大人。
又有冬逢炎热、夏草逢霜、陰鼠栖水、神龟宿火，有合无合，后学难知，得一分三，前贤不载。
且夫论格局者，明有定例，撮口诀者，略举一二；当谓诸贤经旨，无合取用，庶可易通。道合无穷，学无止法，经云：“更能绝虑忘思，鉴命无差无误”矣！

---

## 相心赋-赋论·二-渊海子平-徐大升(清)

《相心赋》
人居六合 ，心相五行，欲晓一生，辩形察性。
官星恺悌，贵气轩昂，性优游而仁慈宽大、怀豁达而和畅声音、丰姿美而秀丽、性格敏而聪明。
印绶主多智慧、丰身自在心慈。
食神善能饮食、体厚而喜讴歌。
偏官七杀，势压三公，喜酒色而偏争好斗、爱轩昂而扶弱欺强、情性如虎、急躁如风。
枭印当权，使心机而始勤终惰、好学艺而多学少成。
偏印劫刃，出祖离家，外象谦和尚义、内实狠毒无知、有刻剥之意、无慈惠之心。
偏正财露，轻财好义，爱人趋奉、好说是非、嗜酒贪花，亦系如此。
伤官伤尽，多艺多能，使心机而傲物气高、多谲诈而侮人志大、颧高骨俊、眼大眉粗。
日德心善稳厚、而作事慈祥。
魁罡性严有操持、而为人聪敏。
日贵夜贵，朝荣暮荣，为人纯粹而有姿色、作仁德而不骄奢。
金神贵格，火地奇哉！有刚断明敏之才、无刻剥欺瞒之心。
乙巳鼠贵，遇午冲，贫如颜子。
壬骑龙背，逢丁破，欲比申枨。
井栏飞天，其心傲物。
刑合趋艮（寅），智足多仁。
六甲趋干（亥），主仁慈而刚介心平。（六甲趋干格）
五陰会局，为人佛口蛇心。
二德印生，作事施恩布德。
五行有化，看何气而推。
四柱无情，取元干而论也。
且，火炎土燥，必声洪而好礼；水清润下，主言悟而施仁。
金白水清，质黑肥圆。
土气厚重，信在四时。
汇合如然，失时反此；事则举其大略，须要察其细微。欲识情理，学者用心于此。

---

## 玄机赋-赋论·二-渊海子平-徐大升(清)

《玄机赋》
太极判为天地，一气分有陰陽。
日干为主，专论财官。
月支取榜，乃分贵贱。
有格不正者，败。
无格有用者，成。
有官，莫寻格局。
有格局，喜官星。
官印财食无破，清高。
杀伤枭刃，用之为吉。
善恶相郊 ，喜去杀而从善。
吉凶混杂，忌害吉以化凶。
有官有杀，宜身旺，制杀为奇。
有官有印，畏财兴，助财为祸。
身强杀浅，杀运无妨。
杀重身轻，制乡为福。
身旺印多，喜行财地。
财多身弱，畏入财乡。
男逢比劫伤官，克妻害子。
女犯伤官偏印，丧子刑夫。
幼失双亲，财星太重。
为人孤克，身旺无依。
年冲月令，离祖成家。
日破提冲，弦断再续。
时日对冲，伤妻克子。
日通月令，得祖安身。
木遇春长，遇庚辛反假为权。
火归夏生，见壬癸能为福厚。
土逢辰戌丑未，木重成名。
金坐申酉之中，火乡发福。
水居亥子，戊己难侵。
身坐休囚，平生未济。
身旺喜逢禄马。
身弱忌见财官。
得时俱为旺论。
失令便作衰看。
四柱无根，得时为旺。
日干无气，遇劫为强。
身弱喜印。
主旺宜官。
财官印绶，破则无功。
杀伤枭劫，去之为福。
甲乙秋生金透露，水木火运荣昌。
丙丁冬降水汪洋，火土木方贵显。
戊己春生，西南方有救。
庚辛夏长，水土运无伤。
壬癸逢于土旺，金木宜荣。
身弱有印，杀旺无伤；忌行财地。
伤官伤尽，行官运以无妨。
伤官用印宜去财。
伤官用财宜去印。
是或，伤官财印俱彰，将何发福；身旺者用财，身弱者用印。用财去印，用印去财，方发弥福；正所谓喜者存之，憎者去之。
财多身弱，身旺以为荣。
身旺财衰，财旺乡而发福。
重犯官星，只宜制伏。
食神迭见，须忌官乡。
顽金无火，大用不成。
强木无金，清名难着。
水多得土，财多蓄。
火焰逢波（水星），禄位高。
有官有印，无破无荣。
无印无官，有格取斌。
陽刃格喜偏官。
金神最宜制伏。
杂气财官，刑冲则发。
官贵太盛，旺处必倾。
身太旺，喜见财官。
主太柔，不宜禄马。
旺官旺印与旺财，入墓有祸。
伤官食神并身旺，遇库兴灾。
运贵在于支取。
岁重向乎干求。
印多者，行财而发。
财旺者，遇比何妨。
格清局正，富贵荣华。
印旺官旺，声名特达。
合官，非为贵取。
合杀，莫作凶推。
桃花带杀，喜婬奔。
华盖逢空，多刻剥。
平生不发，八字休囚。
一世无权，身衰遇鬼。
身旺者，则宜泄、宜伤。
身衰者，则喜扶、喜助。
禀中和，莫令太过不及。
若遵此法推详，祸福验如影响。

---

## 幽微赋-赋论·二-渊海子平-徐大升(清)

《幽微赋》
天地陰陽二气，降于春夏秋冬，各生其时；有用者则吉，无用者则凶。是以泄天机之妙理，谈大道之玄微。
天既生人，人各有命。
所以，早年富贵，八字运限咸和；
中主孤单，五行逢死绝败。
过房入舍，年月中分。
随母从夫，偏财空而印旺。
早岁父亡，偏财临死绝杀宫。
幼岁母离，只为财多印死。
比肩多，而兄弟无情。
陽刃多，而妻宫有损。
官逢死气之方，子招难得。
若见伤官太盛，子亦难留。
如遇冲破提纲，定主离于祖业；
再见空亡，三番四废。
印绶逢生，母当贤贵。
偏官归禄，父必峥嵘。
官星临禄旺之乡，子当荣显。
七杀遇长生之位，女招贫夫。
自身借宫所生，必是依人过活。
妻星失令，半路抛离；
若乃借宫所生，亦是他人义女。
酒色猖狂，只是桃花带杀。
慈祥敏慧，天月二德聚来。
印绶旺，而子少息稀。
正官旺，而女多男少。
枭神兴，早年折夭。
食神旺，老寿而高。
偏财逢败，父主风流 ；
子曜若临，破家荡产。
自身逢败，早岁兴衰。
妻入墓，不得妻财。
父临库，父当先死。
比肩逢禄，兄弟名高。
食神多而好饮食。
正官旺而受沾滋。
身临沐浴之年，恐愁水厄。
生入斗克之年，必逢火灾。
女带桃花坐杀，定主婬奔。
伤多而印绶被克，母当婬荡。
年月冲者，难为祖业。
日时冲者，妻子招迟。
若见天元刑战，父母难靠；
如遇地支所生，凶中成吉。
日主弱，水火相战，而招是非。
甲木衰，逢金旺，而无仁无义。此乃男命之玄机。
略说女人之奥妙，纯粹在于八字。
纯有富贵者，一官生旺。
四柱休囚，必为贵者。
浊婬者，五行冲旺。
娼婬者，官杀郊 叉。
命主多合，此为不良 。
满柱杀多，不为克制。
印绶多，而老无子。
伤官旺，而幼伤夫。
荒婬之欲，食神太过。
四柱不见夫星，未为贞洁。
官星绝，遇休囚，孤孀独宿。
清洁源流，金猪相遇。
木虎相见，四柱三夫。
陽刃重迭、水火逢蛇，夫宫早丧。
食神一位逢生旺，招子须当拜圣明。
父母之 宫，男命同断。若见此书，藏之如宝，若遇高士，对镜分明；依其此法，万无一失。

---

## 五行元理消息赋-赋论·二-渊海子平-徐大升(清)

《五行元理消息赋》
详其往圣，鉴以前贤；论生死全凭鬼谷，推消息端的徐公。陽生陰死，陽死陰生，循环逆顺，变化见矣！
夫，陽木生亥死午，虽存亡易见；陰木跨马（午）逢猪（亥），则吉凶可知；艮（寅）生丙而遇鸡（酉）死；兑（酉）生丁而逢虎（寅）伤；戊藏寅而西方（酉）没；己生酉而艮（寅）中亡；庚逢蛇（巳）而峥嵘，运见鼠（子）亦难当；辛生子死在巽（巳）地；壬生申藏于震（卯）方；兔（卯）生癸水衣禄足，运行猴（申）地见灾殃。十干生死同断，造化依此推详。
又，详权刃双显停均，位至侯王；中途或丧或危，运扶官旺。
平生为富为贵，身杀两停。
大贵者，用财而不用官。
当权者，用杀而不用印。
印赖杀生。
官因财旺。
食居先，杀居后，功名两全。
酉破卯，卯破午，财名双美。
享福，五行归禄。
寿弥，八字相停。
晦火无光于稼穑（戊己）。
陰木（乙）绝气于丙丁。
火虚有焰。
金实无声。
水泛木浮者，活木。
土重金埋者，陽金（庚）。
水盛则危。
火明则灭。
陽金（庚）得炼太过，变格奔波。
陰木（乙）归垣失令，终为身弱。
土重而掩火无光，逢木反为有用。
水盛则木无定，若行土运方荣。
五行不可太甚，八字须得中和。
土止水流，全福寿。
土虚木盛，必伤残；运会元辰，须当夭折。
木盛多仁。
土薄毖信。
水旺居垣须有智。
金坚主义却能为。
金水聪明而好色。
水土混杂必多愚。
遐龄得于中和。
夭折丧于偏枯。
辰戌克制并冲，必犯刑名。
子卯相刑门户，全无礼德。
弃印就财明偏正。
弃财就杀论刚柔。
伤官无财可恃，虽巧必贫。
食神制杀逢枭，不贫则夭。
男多陽刃，必重婚。
女犯伤官，须再嫁。
贫贱者，皆因旺处遭刑。
孤寡者，只为财神被劫。
去杀留官方论福。
去官留杀有威权。
逢伤官反得夫星，乃财命有气。
遇枭神而丧子息，福薄无后而孤。
三戌冲辰祸不浅。
两干不杂利名齐。
丙子辛卯相逢，荒婬滚浪。
子午卯酉全备，酒色昏迷。
天干杀显，无制者贱。
地支财伏，暗生者奇。
因财致富，陽刃与岁运并临。
贪食乖疑，命用枭神因有病；侄男为嗣，义女为妻。
日时相逢卯酉，始生必主迂移。
平生敬信神祇，造化因逢戌亥。
陰克陰，陽克陽，财神有用。
官多无官，大旺倾危。
杀多无杀，反为不害。
财多无财，运逢化杀生灾。
八字得局失垣，平生不遇。
四柱归垣得令，早岁轩昂。
木逢类象，荣贵高迁。
命用枭神，富家营办。
财官俱败者，死。
食神逢枭者，亡。
龙藏亥卯，经商利络丝绵。
丁巳孤鸾，合作聪明诗女。
日犯裸形沐浴，浊滥婬娼。
日禄归时见财，则清高富贵。
归禄有财而获福。
无财归禄必须贫。
财印混杂，终为困穷。
偏正浊乱，必致伤残。
太岁忌逢战斗。
陽刃不喜刑冲。
癸从戊合，少长无情，多有不仁。
庚逢丙扰，岂知遇正官，却无俸禄。
盖，禄逢七杀，乃有声名。
不从不化，淹留仕路之人。
从化得从，显达功名之士。
化成禄旺者，生。
化成禄绝者，死。
处僧道之首，用杀反轻。
受宪台之职，偏官得地。
生地相逢，壮年不禄，老寿无终。
丁逢卯木，遇己土枭食之人。
亥乃神浆，遇酉金嗜杯之客。
财逢旺地人多富。
官遇长生命必荣。
丁生酉金，丙辛遇之绝嗣。
财临杀地，父死而不归家。
八专日支同类，杀年杀运生灾。
若能观览熟读，详玩贵贱，万无一失。

---

## 金玉赋-赋论·二-渊海子平-徐大升(清)

《金玉赋》
数体洪范，法遵子平，命天地之奥妙，听空谷之传声。一气流行，则冬寒而夏暑；三陽生发，自春长以秋成。窃闻既生有灭，若亏则盈；造化归源，尽返寅申巳亥；五行藏蓄，各居四季丘陵。生长有时，自春夏秋冬之属；旺衰有数，察贫贱富贵之机。
搜寻八字，专论财官，次究五行，须详气候。
论财官之轻重，察气候之浅深，推向背财官之得失，论当生格局之高低。
他来克我为官鬼，身旺当权。
我去克他为妻财，官强则富。
年伤身主，乃父与子而不亲。
时克日辰，是子不遵于父命。
年克日兮，上能陵下。
日克年兮，下去犯上；若得有物制日干，则可化恶为祥；更要本主逢喜神，则将凶而变吉。
喜神庆会，当知资产丰隆。
四柱无情，定见祸端并作；或见本主相冲，三刑重迭，岁运欺陵，必招横事。
纯粹五行入格，台阁风清。
身强七杀降伏，藩垣镇守。
无财官而有格局，青云得路。
无格局而有财官，黄门成名。
财官格局俱损，不贫寒而功名蹭蹬之人。
日干月令俱强，非穷困必草茅永逸之士。
丙丁坐南离而无制，是不遵礼法凶暴之徒。
壬癸遇戊己之相应，乃怀德抱才聪慧之士。
辛逢乙木于南墓，虽富而不仁。
丙逢辛金于北镇，纵贫而有德。
年时月令有偏印，凶吉未明；大运岁君逢寿星（食神），灾殃立至。
幼年乏*，食神遭刑克之宫。
壮岁峥嵘，乃财官居纯粹之位。
陽日食神得地，无冲损则暗合官星。
陰日食神无破亏，虽契合则自亲印绶。
偏财能益寿延年。
陽刃七杀，善夺财化鬼。
财星有破，费祖风别立他乡。
印绶被伤，失宗业抛离故里。
人命以贵神为福，遭克陷则凶祸不祥。
五行会凶曜为灾，喜合杀并食神为贵。
命亏杀旺，要天赦二德呈祥。
身弱财丰，喜陽刃兄弟为助。
月令值食神健旺，善饮食而姿质丰满。
四柱有吉曜相扶，堆金积玉。
五行无凶杀侵犯，名显声扬。
寅申巳亥迭犯，有聪明生发之心。
子午卯酉重逢，害酒色荒婬之志。
女人无杀，一贵何妨；喜逢天月德神，忌见杀官混杂。
贵（官）众，则舞裙歌扇。
合多，则暗约偷期。
五行健旺，不遵礼法而行。
官杀互逢，定是风声之配。
回眸倒插、泛水桃花、沐浴裸形、螟蛉重见，多为奴妾娼妓，少有三贞九烈。
双鱼（亥）双女（巳）号婬星，不宜多犯。
官星七杀曰“夫主”，忌见重逢。
寅申互见性荒婬。
巳亥相逢心不已。
或有伤官之位，不远嫁，定主克夫。
临冲枭印之神，非孤离，终须死别。
四柱有官鬼入墓，使夫星久入黄泉。
岁运临夭绝之宫，俾鸳配分飞异路。
要知女命难婚，运入背夫之位。
欲识男儿早娶，定是运合财乡。
子克重重，杀没官衰伤食重。
伤妻迭迭，财轻身旺弟兄多；若不如斯，定是刑冲妻妾位。
暗合财星妻妾众。
虚朝财位主妻多。
财星入墓，必定刑妻。
支下伏神，偏房宠 妾。
妻星明朗，乔木相求。
大运流年，三合财乡，必主红鸾吉兆。
或临财败之宫，家赀凌替、伤妻损妾、婚配难成。
妻星失位在何宫，要求端的。
官禄天厨，居甚位须察根源。
有格局纯杂，忽遇恶物相冲，亦主死亡。
无财禄或逢财禄旺相，亦当骤发。
日求升合，食神旺处劫财多。
或，逢偏印克食神，非贫夭寿，须知乞化；要审荣枯得失，当究轻重浅深。
官禄杀强，无制则夭。
日衰财重，党 杀则穷；更看岁运何凶？何吉？
身宫冲破无依倚，不离祖必出他乡。
干（亥）坤（申）艮（寅）巽（巳）互换朝，好驰骋则心无定主。
柱中若逢华盖，犯二德清贵之人。
官星七杀落空亡，在九流任虚闲之职。
五行克战，非伤日主不为灾。
岁运并临，若损用神皆有祸。
木逢金克，定主腰胁之灾。
火被水伤，必是眼目之疾。
三合火神旺盛克庚辛，损头面及脓血之疾；如伤日干及财官太盛，折肢体有眷恋之灾。
心肺喘满，亦本金火相刑。
脾胃损伤，盖因土木战克。
支水干头有火遭水克，必主腹？（痞）心朦。
支火干头有水遇火旺，则内障睛盲。
火土烦焦蒸四曜，则发秃眼昏。
润下纯润充气，返神清骨秀。
荧惑（火）乘旺临离（午）巽（巳），风中失音。
太白（金）坚利合兑（酉）坤（申），兵箭落魄。
财星入墓，少许刑冲必发。
伤官伤尽，或见官星则凶。
十有八格，当从善恶推求；总系五行，各取旺衰消息。
身旺何劳印绶。
身衰不喜财官。
中和为福。
偏党 为灾。
但见贵神朝拱、禄马飞天、遥合虚邀、不得冲格，逢合皆忌。
七杀官星，各嫌羁绊，填实则凶；忽然运到官乡，当以退身避职。
马瘦官破，困守穷途。
禄旺财丰，峥嵘仕路。
如临喜处以得祸，是三合而隐凶星。
或逢凶处而返祥，乃九宫而露吉曜。
要知职品高低，当求运神向背；清奇则早岁成名，玷缺则晚年得地。
运行则一宫十载。
流年乃逐岁推移。
津路通亨，权高爵显。
程途偃蹇，禄薄辟卑。
推寻子位，先看妻宫；死绝者嫡庶难存，太旺者别门求觅。
妻星显露，子息必多。
刑害嗣宫，男女罕得。
若问兄弟多寡，细检四柱干支，月令虽强，更看运神向背；死绝刑伤，雁行失序；相生喜庆，棣萼联荣。
兄弟身旺，父命有亏。
财帛旺多，母年早克；若见官鬼（七杀）出见，母反长年；如逢脱气排运，父还有寿。
壬临午位，癸坐巳宫，禀中和兮，禄马同乡；遇休囚也，胎元绝地。
丙临申位，庚坐燕寅，己入巽（巳）干（亥），乙临双女（巳），金乘火位，甲坐坤（申）宫，名曰“休囚”，最嫌克制。
七杀忌逢言丧魄，寿星（食神）欣遇曰“还魂”。
天命能施智力，难出网罗，造化幽微，乃除功妙。
贫寒将尽，能令白屋出公卿。
奢侈太过，反使朱门生饿殍。
家赀将废，定生不肖之儿男。
婚*多刑，必娶无寿之妻妾。
四宫背禄，不可妄求；官将不成，财当见废。
八字无财，须求本分；越外若贪，必招凶事。
噫！笆贫养拙，非原宪之不才；鼓腹吹箫，使伍员之挫志。顺则行，逆则弃，知命乐天，困穷合义，洪范数终，【渊源】骨髓。

---

## 《碧渊赋》捷驰千里马-赋论·二-渊海子平-徐大升(清)

《碧渊赋》捷驰千里马
尝谓：分二气以定三才，播四时而成万物，皆由命令也；斯令者，寓四时而立四柱，专以日主，以定三元。命乃无令而不行，令乃无命而不立；信知命令之相参，犹知天地之全体也。或云：“子罕言命，皆天命而非人命欤！天命关乎气数，人命禀乎五行；气数五行何以殊，天命人命何以异。”诚哉是理，可得而议矣！
然而，人命荣枯得失，尽在五行生克之中；富贵贫穷，不出乎八字中和之外。
先观气节之浅深，后看财官之向背。
人之命内，皆不离乎财官；诸格局中，只要虚邀禄马。先贤已成矜式，后学须要变通。
太过无克制者，贫贱。
不及无生扶者，夭折。
宜向之而运背，决之贫贱。
宜背之而运向，断之困穷。
喜生而逢生，贵而堪断。
爱克而值克，吉亦可言。
逢官而看财，见财而富贵。
逢杀而看印，遇印以荣华。
逢印看官而遇官，十有八贵。
逢财忌杀而有杀，十有九贫。
盖，木盛逢金，造作栋梁之器；水多遇土，修防堤岸之功；火煅秋金，铸作剑锋之器；木疏季土，培成稼穑之禾；火炎有水，名为既济之文。
水浅金多，号为体全之象。
甲乙运入西方，身旺功名可许。
壬癸路经南域，主健财贵堪图。
劫杀不须逢旺地。
食神最喜劫财乡。
亥卯未逢于甲乙，富贵无疑。（曲直格）
寅午戌遇于丙丁，荣华有准。（炎上格）
庚辛局全巳酉丑，位重权高。（从革格）
壬癸格得申子辰，学优才足。（润下格）
戊己局全四季，荣冠诸曹；更值德秀三奇，名扬四岳。（稼穑格）
木全寅卯辰之方，功名自有。（曲直格）
金备申酉戌之地，富贵无亏。（从革格）
水归亥子丑之源，荣华之客。（润下格）
火临巳午未之域，显达之人。（炎上格）
木旺宜火之光辉，秋闱可试。
金坚爱水之相涵，文学堪夸。
用火愁水。
用木愁金。
春木重重，休为太旺无依；夏火炎炎，莫作太刚有厌；秋金锐锐最为奇；冬水汪汪真可美；削之剥之为奇，生我扶我为忌。
丙丁生于冬月，贵乎戊己当头。
庚辛产于夏天，妙乎壬癸得局。
甲乙秋生，贵宜玄武。
庚辛夏长，妙用勾陈。
丙丁水多嫌北地，逢戊己反作贵推。
庚辛火旺怕南方，遇戊己反成荣断。
甲乙秋生透丙丁，莫作伤看。
戊己夏产露庚辛，当为贵论。
火带水多，贵行木运。
土逢木旺，荣入火乡。
庚逢水重，水冷金寒喜炎热。
戊遇酉多，身衰气锐爱荧煌（火）。
不及喜生扶。
太过宜脱剥。
官杀混杂，身弱则贫。
官杀相停，合杀为贵。
年月官星，早年出仕。
日时正贵，晚岁成名。
胞胎逢印绶，禄享千钟。
财气遇长生，肥田万顷。
秋冬官星逢刃伤，存金去火贵无疑。
腊月伤官喜见官。
破印重伤祸而死。
财旺生官者，乃贵少而富多。
伤官见贵者，又官高而财足。
无伤不贵，有病者奇，理明于后，何必他求；虽始用之为奇，宜终去之为美，审其轻重，毋取一途。
如，水少火炎遇庚辛，休作身旺官轻而取。
或，木绝而坐金，重逢杀印，难为身弱气旺之断。
财轻勿经劫地，频见妻灾。
劫财陽刃有官杀，台阁之臣。
归禄倒冲行刃伤，廊庙之士。
身旺有杀行印绶，权断之官。
身强主弱，无印绶遇财星，寻常之辈。
陽刃偏官有制，膺职掌于兵权。
正官正印无伤，出仕牧于庶士。
润下稼穑，给赏之官。
子午为尊位，黄门之客。
癸日癸时兼亥丑，魁名及第入翰林。
壬日壬时迭壬辰，高爵承恩登御阙。
日德见魁罡，遇刑冲贫寒之士。
魁罡见财星，总得地禄食之人。
伤官见官，妙入印财之地。
财星破印，宜逢比劫之乡。
命逢财，运逢杀，吉亦堪陈。
命逢杀，运逢财，凶而可决。
女遇伤官，归禄得之极贵。
男逢陽刃，身弱随之为奇。
金神飞禄伤官，女命逢之最忌。
陽刃伤官七杀，男命值之得权。
金神入火逢刃杀，贵而无疑。
归禄无官逢食伤，荣而有权。
正官无印，居官不显。
陽刃七杀，出仕驰名。
身旺无依，僧道之命。
桃花滚浪，女妓之流。
金弱火绝，土木消磨之匠。
身强财浅，金火陶冶之流。
伤官逢财而有子。
七杀有制亦多儿。
印绶被伤，母年早丧。
财源被劫，父命先倾。
男命伤官须损子。
女命伤官定克夫。
年月财官身旺，公显父荣。
日时禄马长生，妻贤子贵。
月中归禄无财官，父丧他邦。
年逢禄马被冲破，公亡外郡。
日逢财，时逢劫，妻妾产亡。
太岁值杀月值伤，弟兄不睦。
专禄若遇陰错，外家零落。
逐马如遇陽差，公姑真假。
岁月值杀有刑害，公父连伤。
日神背禄无财助，妻儿离散。
正财偏财见合，妻妾奸婬。
伤官正官有克破，夫妻刑并。
旺妻伤子，必因食宿遭伤。
旺子伤夫，乃是官星失位。
女逢财旺生官，夫权必夺。
男遇财多身弱，妻话偏听。
差错居日，外家冷淡。
建刃伏年，祖基微浅。
财官生时，逢财旺生官，助国兴家之子。
正官重见，多生女子少生男。
出现偏财，少爱正妻偏爱妾。
财星得位，因妻致富成家。
官禄归垣，显己增荣祖业。
年正官，月伤官，公强父弱。
日值财，时劫财，父兴子败。
青龙全从革之金，且贫且贱。
白虎备润下之水，曰富曰贵。
春木荣而水浅，补衲之僧。
夏火炎而金衰，簪冠之道。
勾陈全备润下，奔流之辈。
朱雀三合玄武，穷窘之徒。
金刚木弱，行商坐贾之人。
土凝水竭，破祖离乡之客。
金生秋月土重重，贫无寸铁。
火长夏天金迭迭，禄有千钟。
春木水多，贫贱之辈。
冬水金盛，颠弱之人。
辰戌丑未遇刑冲，无人不发。
子午卯酉带刑合，多者婬讹。
夏金迭火，秋木重金，非贫则贱。
季木盛金，春金多火，不夭则贫。
季木无根从妻（财）福，禄位高崇。
夏火失色配夫（官）荣，功名显达。
火向春林逢水旺，好去求名。
土临季地见金重，将来出仕。
甲乙夏荣土气厚，功名半许足田庄。
丙丁冬旺水源清，爵位全备荣锦绮。
专禄带食伤，权掌阃外。
陽刃入官杀，威震边疆。
拱禄夹禄拱贵，爵禄丰荣。
倒冲遥巳栏叉，功名显达。
壬趋干（亥）、甲趋艮（寅），清朝之士。
辛朝陽、乙鼠贵，文学之臣。
局全风虎，良将之才。
柱备云龙，大人之德。
四库全备龙变化，逢大海为九五之尊。
三奇局秀凤腾翔，遇天门乃三六之主。
旺财官而致富。
暗禄马以荣华。
入格，以贵而推。
破局，以贫而断。
究一理而察万端，明片言以通万物，后学术士，毋怠于斯！

---

## 群兴论-赋论·三-渊海子平-徐大升(清)

《群兴论》
《当兴》夫人生有秉富贵之荣，而当兴富贵，而且能享福，而保其终身。其何故也？盖四柱中身主专旺；而其所用吉神，或为财、或为官、或为印绶、或为食神，俱各带禄权得令，不偏不杂；又无刑冲伤损克害，方为富贵本源之不杂也。他日能成才，振耀前人之基业，成当代之功名；不招谗谤，不致伤害。又在运上步步皆吉，四柱益加吉利，是谓源清流洁；故能享福以过人，保其中而无悔也。皆由命运一路滔滔，生旺而然。非幸也，乃命也，可不辩乎！
《崛起》夫人之生，又有穷饿其身，愁苦孤寒颠倒；无何一旦逢时，兴然而起。或当营财满意，白手庄田；或致君泽民，独步台鼎。斯人也，前后异见，其故何如？盖因柱中日主生气未旺，所用贵神，悉皆得位而成旺，又且合格；奈何日主无力，不能胜任其福，亦劳困偃蹇。忽逢运扶，其日干得其强健，用神出虎啸风生；元命用神，方为我用，我得乘之，则勃然而兴。是偏气乘和，衰以遇旺，故迎吉而能崛起。
若夫建业创功，有大小之不同；当于所遭命之轻重，辩之可也。
《聚兴》又有日主强，则四柱五行，杀纯不杂，身杀俱旺；则根本元无制伏，富贵不成，惟待运来制伏，杀神则化为权，方能崛兴，才德动公卿，功名显达，出类超群。是其身旺，杀神逢制化为权也；制神力旺，发福非常，安得其人不显达，以致极品之尊贵乎，实有其命。又要行其运以扶，方见勃兴也；如茍运不至，即常人耳。
又要四柱中，日主健旺，用神亦旺，各相停均，为富屋朱门，贵命之贤子也。及其长大，成立丰隆，一逢恶曜运，加临元命，见其财而夺之，因其官而伤之，临其印而坏之，逢其食而损之；遭逢此运，祸不胜言，所以中年见倾而不发。如其恶运一去，又逢好运扶身，使我用神一新，譬如枯苗得雨，勃然而兴，鸿毛遇风，飘然而举，不可御也。
《中兴》又有人生五行身旺，陽刃比肩，俱各争旺，惟有财官格神等物，虚浮轻少，无力成功名矣；出门行运，又非作福之地，所以一生饥寒，劳苦落剥，有志无成。或至中年晚景，顿逢杀运，假杀为权，制伏陽刃；或得权贵以显扬、或招赀财而发福，当随五行清浊，以遇其运而别之。
《末兴》是一生穷困，忽然兴起于中年晚景也；故知此命元用财官，平生无气，即至运到，方成富贵，一一兴利。故末兴者，乃得运而然也。学者可不勉乎！

---

## 论兴亡-赋论·三-渊海子平-徐大升(清)

《论兴亡》
夫人生柱中有纯杀为用也，杀神无制，则为白屋穷途之人、或一豪门营干之士；故要逢制杀运，假杀而起，进用朝廷，操权威福，功不可量。制伏运一入财乡，则能党 杀，便兴祸患，如此官旺杀旺，运元恐失计。所以命党 杀运，倘来生凶，偶然遇流年财杀少旺，杀神相党 ，并合兴殃；身主孤寒克害，轻则倾家徒配，重则刑弃其身，故其杀神并合，凶亡之可畏也。有如此杀刃者，一一难免祸患焉。
又有柱中月令，正气官星，为一生贵气，惟逢印运则利，盖官星喜逢财旺以生之，印旺以护之；故令其人能行仁布德、纬国经邦、权重爵高，所以贵也。后遇杀神旺乡，杀神禄位，岁杀并临，官化为鬼，丧身必矣。不行杀运、或逢伤官运，又无印绶制之，伤官得地，禄遭伤损，丧妻克子，剥职生灾，立可见矣；更遇流年，傥他损官受克，必致亡为惨恶。故欲官禄逢伤，而免剥戮者，不其难之乎？如有高见明识，知进退存亡之机，而保其身者；官禄逢伤，六亲免祸，亦当自己受恶疾而终者矣！
又有四柱中所专用神，无官杀气，惟偏财正财当旺而已；财神当道，隐隐兴隆，积财聚宝，但少贵矣！欲知且看行运如何？若财逢官禄旺之乡，又成富贵之局。设有不幸，财神脱局，陽刃相逢，财倾福败，多患其凶；及流年冲合陽刃，财神尽伤，元命衰绝，陽刃生凶，败亡极矣！

---

## 宝法-赋论·三-渊海子平-徐大升(清)

《宝法》第一
夫，禀陰陽而生天地间，故造化之赋于人也，禀造化而生；物亦如之，莫不由陰陽变化。是故，推人吉凶休咎，斯理昭著；然术家之法固多，究征索子平之外未有矣！
子平一法，专以日干为主，而取提纲所藏之物为令；次及年月时支以表其端。
凡格用月令提纲，勿于傍求年日时为格；今人多不知其法，于此百法百失。
譬如月令，以金木水火土为要，但有一事而定言之，若于傍求，则有失误；取其月令实事，则以遍求轻重浅深格局破冲可也。
西山易鉴先生得其变通，将干格分为六格为重：“曰官、曰印、曰财、曰杀、曰食神、曰伤官”，而消息之，无不验矣！其法曰：“逢官看财，逢杀看印，逢印看官”，斯有奥妙不传之法。取四者不偏不倚、生克制化，而遇破体囚为下运；有生有去为福，有助有剥为祸。其理深长，最宜消详切当；不昧庸术，宜熟读幸加勉焉。
《宝法》第二
子平之法，以日为主；先看提纲为重，次用年日时支，合成格局，方可断之；皆以月令为用，不可以年取格。凡看子平之数，取格不定，十有九差。
惟易鉴先生之法，月令用金只用金，用火只用火；八字水多却取水，不来取火，况此差矣！以法断之，误其大半。是西山易鉴参透玄机，十八格内取六格为重，用相生，定格合局；仍用年日下，以推轻重浅深，万无一失。
六格法曰：“逢官看财”，“逢财看杀”，“逢杀看印”，“逢印看官”。如用印不怕杀；是杀拘印，印拘身，还作上格取之。如四柱逢印看七杀；但有官杀在，运行官杀乡，亦作贵格。
月令通官，柱中遇财，财生官妙矣！乃富贵之格。
柱中见财，要人财旺，至兴发福矣！
但见一杀，则以杀为重，不可又行财旺之乡；乃财生杀旺，当作贫贱之格。
凡格当以杀官言之。

---

## 寸金搜髓论-赋论·三-渊海子平-徐大升(清)

《寸金搜髓论》印净禅师
造化先须看日主，后把提纲看次第。
四柱专论其财官，身旺财官多富贵。
若还身旺财官损，只是朝求暮讨儿。
财官旺时日主强，紫袍金带有何疑。
财官旺而日主弱，运行身旺最为奇。
日主旺而财官弱，运入财官名利驰。
日主坐下有财官，月令相逢贵不难。
富贵财官为总论，早年富贵禄高攀。
身旺无依更迁祖，不迁居死在外地。
身旺无倚，损财伤妻、或是外家冷落、或过房入舍。
身旺印旺，破财不聚；有财只好善破、或置物创屋、或门大而仓廪虚，内不足而外有余。
官喜露，露则清高。
财要藏，藏则丰厚。
杀藏官露，恶隐善扬；人生遇此，名振乡邦。
官杀太重身更强，一逢制伏作贤良。
杀官拱印贵非轻，烜赫威扬定振名。
身居九夏火土多，相逢水济贵中和；水火元来要既济，管教名利振山河。
生居三冬，水冷金寒；得火相扶，莫作等闲。
火势炎炎如无水，运行水乡亦是美。
水势滔滔若无火，运入火乡亦为奇。
南方火炎，利入北方水运。
北方水寒，利入南方火运。
东方木多，宜入西方金运。
西方金旺，宜入东方木运。
水火有既济之功。
金木有成名之论。
五行得其相济，威名荣振九天。
三丘五行，辰戌丑未；若是重见，骨肉刑悲、父母不足、兄弟异离、亲戚情疏，更亏妻子。
冲破提纲，多亏父母，或是刑、或是离异。
身旺比肩坐驿马，兄弟飘蓬好潇洒。
八字四马总郊 驰，身荣劳碌任东西；倘有身闲心不定，动则风流 静则悲。
财星入库主聚财。
财星入库妻悭吝，谨守赀财不做人。
若是财星坐四马，妻贤无处不欣欣。
官杀重重不带财，妻能内助不和谐；公姑不敬妻无礼，夺却夫权命所排。
官星若也逢生旺，更得长生旺在时；子息聪明多俊秀，儿孙个个着绯衣。
比劫伤官旺，伤妻更损儿；养子多不肖，乞养总非宜。
日主七杀带枭神，妻主虚胎小产多，血气不调成血疾；更看行运又何如。
男子枭食重重见，身弱多因痨病随。
女人枭食非为吉，产难惊人病亦危。
女人官旺兼财旺，招得贤夫更好儿；若是财官俱受损，伤夫克子守空帷。
印绶旺身身更旺，为人刑克主孤贫；若得官显财又显，亦为超群拔萃人。
惹是招非，只缘水火相克，或是目昏眼暗。
女命若也伤官旺，坐下伤官会骂夫；朝暮喃喃口不绝，百年终见带刑孤。
日如乙巳、戊辰、庚午、辛未，日干带之，权贵之妻也；更主贤妻亦主贵，更看四柱又何如。
又如丙子、丁丑、戊寅、己卯，生人遇此，皆因前道。
辛巳、壬午、甲申、乙酉，俱是坐下财官，逢之富贵不少。
丁亥戊子并庚寅，日主逢之命不轻。
辛卯丙申丁酉位，财官内隐显声名。
己亥甲申见庚戌，印绶财官内里藏；更得丙辰壬戌至，四时符印不非常。
甲子丙寅与丁卯、己巳壬辰癸巳同，虚名虚利任飘蓬。
乙亥庚申并己巳，生下财官并无有；妻宫子女带虚花，东西南北是身家。
甲午戊戌并庚子，女克丈夫男克子。
乙巳丙午丁未同，重重壬子主孤穷。
甲寅乙卯与戊午，支干同类子不足。
己未庚申及癸亥，月令更旺成祸害。
月主财官印绶全，月时符合福绵绵。
干支同类并身旺，克子刑妻破祖田。
好将四柱分强弱，莫犯陰陽执一言；此是五行真妙诀，不逢智者莫虚传。

---

## 论命细法-赋论·三-渊海子平-徐大升(清)

《论命细法》
过房七杀带三刑，母明父暗是偷生。
我明我暗从化象，父死之时不送灵。
庚金化成火相时，父亡见血不须疑。
比肩三合族人害，三刑零落及离妻。
比肩暗损及门房，兄弟无情被罔欺。
如带比肩成别象，弟兄不睦报君知。
妻带三合及坐妻，妻曾认得是亲支。
坐妻透妻成别象，定主离妻再娶妻。
多透妻财须怕妇。
妻归绝地不生儿。
化成别象克正夫，必主欺夫礼义疏。
身旺食强亦如此，食明旺相懵然殂。
陽母专位主伤生，母来父上受其惊。
天时地利生过月，七杀兼刑顶上偏。
印归杀地母有病。
丙丁双者顶双灵。
日禄归时须应梦。
小儿无*食冲刑。
壬子乙酉对偏生，丙戌丁丑妻获灵。
背父而生甲乙卯，此时须要记分明。
假令，申子辰从水也；不然，五月无水，有火不从也。戊癸化火巳午，天干地支从火也，又将坐日甲木论。珞琭子云：“学释则离宫修定”，是如此取用也。杜老先生教镜镡僧判，将此为例，此日参详，朝暮苦想；似此半年，忽然间得此时入处，云：“公初学，进退了几番；后获此法，非与他陰陽也，此别家幽微之经也。”又论《心印口诀》：双顶者，只可言八字，有双丙丁者是也；若只一丙一丁，下有刑冲者，可言歪顶无失也。
又一法。言人儿女麻面者，是戊己被甲乙克之，不然面主有疤痕；戊己见乙巳乙卯乙亥是矣！如此递相贯穿，天干地支，往来相克，化合之气，死生破败，皆此所主也；其干支万变，如此化，病源此中出，成败此中出。命之幽微，莫不由于此，而假外来哉！更于此看得到处，不须归家多说。
四柱支中元有忌者，切忌运中透出病。
运中忌财作凶财，岁战便为灾。
凡坐杀者，不可行杀旺运。
身旺又加旺运，岁运并来伤杀，与我无情者是。
印绶怕行财运，主恶死或血疾。
印绶多母众，或食众*、或寄养外人家。
如四柱有官星流气，太岁冲官星，必因官讼；如遇比肩助者，言比肩之人救助无事，流气转生财官者。
凡识生财伤官有三：伤之不尽，多出吏道；元有物气，伤官运及印绶，岁复见官星者，多凶化气，怕逢返本；不化有变局，如化不成者，可只用本日干断。
且如，己土用癸水为妾，运逢辰库，主妾与自家人私通。
丙用乙为母，遇庚申母多外情。
丙用庚为父，遇寅丙多主父弱。
戊用癸为妻，若坐酉宫，或主好酒。
本元无财官，运逢财官者主凶；他人发财发官。
火入水乡，主血疾。
壬癸引归寅卯，主陽不兴；时归败绝，老后无成。
日干与流气（流年）合，主晦气入门。
假令，六甲日，以偏陽土为父，陰土为妻，陽金子，陰金女；陽木陰木同法，余皆仿此。
妻星入败地，主妻不正；如己酉、庚午、癸酉、丁丑，是财入败地也。
寅申巳亥，乃四长生，必得聪明妻。
财官印，得气为妙。
元见财官，商旅农家。
财多印陷，少年克母；母不贞洁，必重嫁。
女人之命，日干同者，若我旺他衰，我为正；他旺我衰，他为正。
壬癸之水盛者，聪明多智，女多婬滥。
时上见财者，必须入舍。
支中有官无刑破者，因妻发官。
支中有杀无制，因妻致祸。
假令壬癸日，运逆行者，生于正月二月：取戊己土为官，故为禄绝，此为背禄；取丙丁火为财，四柱不透出财神，此为背禄不贫也，寅卯暗藏三陽四陽之火为财；如行子丑运，遇比肩分夺；郊 亥运木长生而助火，主发财；戌运亦然；酉运火死水败，主破财。
如壬癸生寅卯月，顺运者：巳午运发财福，亦忌财神透露，岁运亦然，如遇财神透出，四柱元有陽刃比肩，因妻致祸；忌申酉二运，如四柱元有印者，百物更改，革故鼎新；如流年遇杀者凶；酉运裸形沐浴，劫煞主死。
如丙子、丁丑、戊寅、辛卯、壬辰、癸巳、丙午、丁未、戊申、辛酉、壬戌、癸亥，时犯之，多因孝病中成亲。
如用子女之法，不喜入墓库；如子女入库，主无子女。
库日用甲为偏财为父；坐甲行西地，为财临杀位，父死不归家。
陽干女命，食神多者为娼。
陰干女命，食伤官多者为妓；有物去之为良。
火至天干，多主瘰？；地支多时生疮。
用杀返轻，多为僧道之首。
此荀僧《判正传歌》，即印净禅师也。

---

## 心镜歌-赋论·三-渊海子平-徐大升(清)

《心镜歌》
人生富贵皆前定，术士须详论；
天上星辰有可加，此说更无差。
时年月建逢命位，正是福元取。
寿元合处是无真，此说不虚陈。
官禄贵马见合刑，一举便成名。
日逢贵地见禄马，壮岁登科甲。
时日若逢禄马位，为官必清贵。
五行时日无相杂，为官多显达。
陽刃重重又见杀，大贵登科甲。
若逢三奇连禄马，名誉满天下。
日坐食支又合干，九卿三公看。
甲子己巳有一说，天德得合诀。
丙子癸巳与前观，官职三公卿。
木若逢金主不伤，两府坐中堂。
火若逢水主将权，为将镇戍边。
金若逢火主大权，方面刺史官。
水若逢土入金局，宜作侍从下。
土若逢木为正禄，八座三台福。
年得月禄不为喜，日贵取为主。
生逢贵人值孤寡，决定为僧也。
空亡官禄遇贵人，淡服作高僧。
五行无气守孤寡，必定作行者。
空亡刑害又逢囚，为僧及裹头。
欲知人命主有权，食神旺必全。
相冲陽刃再杀伤，必主上法场。
的杀若逢盘足坐，恶鬼死刑狱。
麦田相逢共帝星，徒流定分明。
大害当权多夭折，少年逢刃杀。
日逢官鬼见重刑，恶死甚分明。
刃神劫煞两头居，早岁梦天衢。
禄马俱逢行绝地，劳困难逃避。
月若逢时与刑冲，根基定一空。
时遇官星生旺位，子孙成行序。
向禄临财官更期，贵显有家资。
日月纯官无财位，反主无官贵。
卯刑子位子刑卯，癸乙相刑贵。
子来冲午未刑戌，甲乙逢申显贵名。
禄马俱绝又发财，人元克出来。
得一分三缘何议，禄马飞天是。
岁合时日分两头，切须仔细求；
君子若逢主奏对，常人主灾晦。
心怀悔退成何事，重陽剥官位。
柱中有禄运逢财，金玉自天来。
言前能说贵与贱，亦须看大运。
大凡行运逢禄马，发迹为官也。
天月二德为救解，百灾不为害。
向禄临财甚希奇，贵显主官赀。
命中禄马同贵人，福禄进珠珍。
贵人君子坐刑煞，名成少年发。
陰陽贵贱宜消息，熟晓于胸臆；
日时身命许多般，一诀通变看。

---

## 妖祥赋-赋论·三-渊海子平-徐大升(清)

《妖祥赋》
命理深微，子平可推；先要取其日干，次则详其月令。年时共表其吉凶，《妖祥》不忒于岁月，通参于成败，祸福无遗。或有不见之形，须当审究；更有分抽之绪，后学难知。
天清地浊，自然禀一气之生。
五行正贵，忌刑冲克破之乡。
四柱支干，喜三合六合 之地。
寅申巳亥，乃财官印绶长生。
辰戌丑未，系禄马印星奇库。
日贵时贵，大忌刑冲克破。
拱禄拱贵，最怕填实刑冲。
观无合有合，逢凶不凶。
伤官之于年，运到官乡不喜。
陽刃冲合岁君，运临而祸至。
辰戌魁罡，忌官星怕逢七杀。
金神日刃，喜七杀而忌刑冲。
时上偏官要制伏，弱身强官。
专杀莫逢鬼旺，亦要制伏为强；
但看本有本无，遇而不遇，要禀中和。
辛亥多逢丑地，怕填实，不喜官星。（飞天禄马格）
甲子日再逢子时，嫌丑午，亦畏庚辛壬癸亥子。（子遥巳格）
禄马飞天，离巽（巳）丙丁聚巳午。
倒冲天禄，壬骑龙背，辰多冲戌官星。
乙用丙子，聚贵声名。（乙巳鼠贵格）
嗟夫！财命有气，背禄而不贫；
绝财命衰，纵建禄而不富。
癸到艮（寅）山，怕庚辛忌逢戊土。（刑合格）
壬逢丑地，忌戊己怕见庚金。
庚遇申子辰，乃井栏叉，又谓之入局，忌丙丁，愁巳午。（井栏叉格）
戊见申时，怕甲丙亦忌寅卯。（合禄格）
辛金己土若遇，谓之“从格”，名为“秀气”；
四柱火伤又无救，是灾迍邅。
辛日戊子时，忌子多怕日相冲。（六陰朝陽格）
陽水逢辰见戊己，灾临难避。
甲见己时，偏财运喜财乡。
丁日辛年号岁财，运逢戊贵。
乙逢申位，忌见刑冲。
日时归禄，官逢有祸。（归禄格）
另有天冲地击、陰错陽差、贪合忘官、劫先财后，名难成贵。
贪合忘杀，身旺时福，福禄增加。
官藏杀见，有制伏亦自辉煌。
官见杀藏，身弱后终见波渣。
身弱喜逢旺运。
身强最爱杀乡。
将来者进，功成者退，富贵喜重犯者奇；
宜通变而推，决无差误矣！

---

